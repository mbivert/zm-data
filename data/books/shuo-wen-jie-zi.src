# 說文解字

## 卷一 (一丄示三王玉玨气士丨屮艸蓐茻)

### 一部
一：惟初太始，道立於一，造分天地，化成萬物。凡一之屬皆从一。
元：始也。从一从兀。
天：顚也。至高無上，从一、大。
丕：大也。从一不聲。
吏：治人者也。从一从史，史亦聲。


### 丄部
丄：高也。此古文上，指事也。凡丄之屬皆从丄。
帝：諦也。王天下之號也。从丄朿聲。
旁：溥也。从二，闕；方聲。
丅：底也。指事。


### 示部
示：天垂象，見吉凶，所以示人也。从二。三垂，日月星也。觀乎天文，以察時變。示，神事也。凡示之屬皆从示。
祜：福也。从示古聲。上諱。
禮：履也。所以事神致福也。从示从豊，豊亦聲。
禧：禮吉也。从示喜聲。
禛：以眞受福也。从示眞聲。
祿：福也。从示彔聲。
禠：福也。从示虒聲。
禎：祥也。从示貞聲。
祥：福也。从示羊聲。一云善。
祉：福也。从示止聲。
福：祐也。从示畐聲。
祐：助也。从示右聲。
祺：吉也。从示其聲。
祗：敬也。从示氐聲。
禔：安福也。从示是聲。《易》曰：“禔旣平。”
神：天神，引出萬物者也。从示、申。
祇：地祇，提出萬物者也。从示氏聲。
祕：神也。从示必聲。
齋：戒，潔也。从示，齊省聲。
禋：潔祀也。一曰精意以享爲禋。从示垔聲。
祭：祭祀也。从示，以手持肉。
祀：祭無已也。从示巳聲。
祡：燒祡燓燎以祭天神。从示此聲。《虞書》曰：“至于岱宗，祡。”
禷：以事類祭天神。从示類聲。
祪：祔、祪，祖也。从示危聲。
祔：後死者合食於先祖。从示付聲。
祖：始廟也。从示且聲。
𥛱：門内祭，先祖所以徬徨。从示彭聲。《詩》曰：“祝祭于𥛱。”
祰：告祭也。从示从告聲。
祏：宗廟主也。《周禮》有郊、宗、石室。一曰大夫以石爲主。从示从石，石亦聲。
䃾：以豚祠司命。从示比聲。漢律曰：“祠䃾司命。”
祠：春祭曰祠。品物少，多文詞也。从示司聲。仲春之月，祠不用犧牲，用圭璧及皮幣。
礿：夏祭也。从示勺聲。
禘：諦祭也。从示帝聲。《周禮》曰：“五歲一禘。”
祫：大合祭先祖親疏遠近也。从示、合。《周禮》曰：“三歲一祫。”
祼：灌祭也。从示果聲。
䄟：數祭也。从示毳聲。讀若舂麥爲䄟之䄟。
祝：祭主贊詞者。从示从人口。一曰从兌省。《易》曰：“兌爲口爲巫。”。
𥛽：祝𥛽也。从示畱聲。
祓：除惡祭也。从示犮聲。
祈：求福也。从示斤聲。
禱：告事求福也。从示壽聲。
禜：設緜蕝爲營，以禳風雨、雪霜、水旱、癘疫於日月星辰山川也。从示，榮省聲。一曰禜、衞，使灾不生。《禮記》曰：“雩，禜。祭水旱。”
禳：磔禳祀，除癘殃也。古者燧人禜子所造。从示襄聲。
禬：會福祭也。从示从會，會亦聲。《周禮》曰：“禬之祝號。”
禪：祭天也。从示單聲。
禦：祀也。从示御聲。
䄆：祀也。从示𠯑聲。
禖：祭也。从示某聲。
𥚩：祭具也。从示胥聲。
祳：社肉，盛以蜃，故謂之祳。天子所以親遺同姓。从示辰聲。《春秋傳》曰：“石尚來歸祳。”
祴：宗廟奏祴樂。从示戒聲。
禡：師行所止，恐有慢其神，下而祀之曰禡。从示馬聲。《周禮》曰：“禡於所征之地。”
禂：禱牲馬祭也。从示周聲。《詩》曰：“旣禡旣禂。”
社：地主也。从示、土。《春秋傳》曰：“共工之子句龍爲社神。”《周禮》：“二十五家爲社，各樹其土所宜之木。”
禓：道上祭。从示昜聲。
祲：精氣感祥。从示，㑴省聲。《春秋傳》曰：“見赤黑之𥛆。”
禍：害也，神不福也。从示咼聲。
祟：神禍也。从示从出。
䄏：地反物爲䄏也。从示芺聲。
祘：明視以筭之。从二示。《逸周書》曰：“士分民之祘。均分以祘之也。”讀若筭。
禁：吉凶之忌也。从示林聲。
禫：除服祭也。从示覃聲。
禰：親廟也。从示爾聲。一本云古文𥜬也。
祧：遷廟也。从示兆聲。
祆：胡神也。从示天聲。
祚：福也。从示乍聲。


### 三部
三：天地人之道也。从三數。凡三之屬皆从三。


### 王部
王：天下所歸往也。董仲舒曰：“古之造文者，三畫而連其中謂之王。三者，天、地、人也，而參通之者王也。”孔子曰：“一貫三爲王。”凡王之屬皆从王。
閏：餘分之月，五歲再閏，告朔之禮，天子居宗廟，閏月居門中。从王在門中。《周禮》曰：“閏月，王居門中，終月也。”
皇：大也。从自。自，始也。始皇者，三皇，大君也。自，讀若鼻，今俗以始生子爲鼻子。


### 玉部
玉：石之美。有五德：潤澤以溫，仁之方也；䚡理自外，可以知中，義之方也；其聲舒揚，尃以遠聞，智之方也；不橈而折，勇之方也；銳廉而不技，絜之方也。象三玉之連。丨，其貫也。凡玉之屬皆从玉。
璙：玉也。从玉尞聲。
瓘：玉也。从玉雚聲。《春秋傳》曰：“瓘斚。”
璥：玉也。从玉敬聲。
琠：玉也。从玉典聲。
𤫕：玉也。从玉夒聲。讀若柔。
𤩯：玉也。从玉毄聲。讀若鬲。
璠：璵璠。魯之寶玉。从玉番聲。孔子曰：“美哉璵璠。遠而望之，奐若也；近而視之，瑟若也。一則理勝，二則孚勝。”
璵：璵璠也。从玉與聲。
瑾：瑾瑜，美玉也。从玉堇聲。
瑜：瑾瑜，美玉也。从玉俞聲。
玒：玉也。从玉工聲。
琜：𤦃瓄，玉也。从玉來聲。
瓊：赤玉也。从玉敻聲。
珦：玉也。从玉向聲。
㻝：玉也。从玉剌聲。
珣：醫無閭珣玗琪，《周書》所謂夷玉也。从玉旬聲。一曰器，讀若宣。
璐：玉也。从玉路聲。
瓚：三玉二石也。从玉贊聲。《禮》：“天子用全，純玉也；上公用駹，四玉一石；侯用瓚；伯用埒，玉石半相埒也。”
瑛：玉光也。从玉英聲。
璑：三采玉也。从玉無聲。
珛：朽玉也。从玉有聲。讀若畜牧之畜。
璿：美玉也。从玉睿聲。《春秋傳》曰：“璿弁玉纓。”
球：玉聲也。从玉求聲。
琳：美玉也。从玉林聲。
璧：瑞玉圜也。从玉辟聲。
瑗：大孔璧。人君上除陛以相引。从玉爰聲。《爾雅》曰：“好倍肉謂之瑗，肉倍好謂之璧。”
環：璧也。肉好若一謂之環。从玉睘聲。
璜：半璧也。从玉黃聲。
琮：瑞玉。大八寸，似車釭。从玉宗聲。
琥：發兵瑞玉，爲虎文。从玉从虎，虎亦聲。《春秋傳》曰：“賜子家雙琥。”
瓏：禱旱玉。龍文。从玉从龍，龍亦聲。
琬：圭有琬者。从玉宛聲。
璋：剡上爲圭，半圭爲璋。从玉章聲。《禮》：六幣：圭以馬，璋以皮，璧以帛，琮以錦，琥以繡，璜以黼。
琰：璧上起美色也。从玉炎聲。
玠：大圭也。从玉介聲。《周書》曰：“稱奉介圭。”
瑒：圭。尺二寸，有瓚，以祠宗廟者也。从玉昜聲。
瓛：桓圭。公所執。从玉獻聲。
珽：大圭。長三尺，抒上，終葵首。从玉廷聲。
瑁：諸侯執圭朝天子，天子執玉以冒之，似犂冠。《周禮》曰：“天子執瑁四寸。”从玉、冒，冒亦聲。
璬：玉佩。从玉敫聲。
珩：佩上玉也。所以節行止也。从玉行聲。
玦：玉佩也。从玉夬聲。
瑞：以玉爲信也。从玉、耑。
珥：瑱也。从玉、耳，耳亦聲。
瑱：以玉充耳也。从玉眞聲。《詩》曰：“玉之瑱兮。”
琫：佩刀上飾。天子以玉，諸矦以金。从玉奉聲。
珌：佩刀下飾。天子以玉。从玉必聲。
璏：劍鼻玉也。从玉彘聲。
瑵：車蓋玉瑵。从玉蚤聲。
瑑：圭璧上起兆瑑也。从玉，篆省聲。《周禮》曰：“瑑圭璧。”
珇：琮玉之瑑。从玉且聲。
𤪌：弁飾，往往冒玉也。从玉綦聲。
璪：玉飾。如水藻之文。从玉喿聲。《虞書》曰：“璪火黺米。”
瑬：垂玉也。冕飾。从玉流聲。
璹：玉器也。从玉𠷎聲。讀若淑。
瓃：玉器也。从玉畾聲。
瑳：玉色鮮白。从玉差聲。
玼：玉色鮮也。从玉此聲。《詩》曰：“新臺有玼。”
璱：玉英華相帶如瑟弦。从玉瑟聲。《詩》曰：“瑟彼玉瓚。”
瑮：玉英華羅列秩秩。从玉㮚聲。《逸論語》曰：“玉粲之璱兮。其𤩰猛也。”
瑩：玉色。从玉，熒省聲。一曰石之次玉者。《逸論語》曰：“如玉之瑩。”
璊：玉䞓色也。从玉㒼聲。禾之赤苗謂之虋，言璊，玉色如之。
瑕：玉小赤也。从玉叚聲。
琢：治玉也。从玉豖聲。
琱：治玉也。一曰石似玉。从玉周聲。
理：治玉也。从玉里聲。
珍：寶也。从玉㐱聲。
玩：弄也。从玉元聲。
玲：玉聲。从玉令聲。
瑲：玉聲也。从玉倉聲。《詩》曰：“鞗革有瑲。”
玎：玉聲也。从玉丁聲。齊太公子伋謚曰玎公。
琤：玉聲也。从玉爭聲。
瑣：玉聲也。从玉𧴪聲。
瑝：玉聲也。从玉皇聲。
瑀：石之似玉者。从玉禹聲。
玤：石之次玉者。以爲系璧。从玉丰聲。讀若《詩》曰“瓜瓞菶菶”。一曰若𧊧蚌。
玪：玪𤨙，石之次玉者。从玉今聲。
𤨙：玪𤨙也。从玉勒聲。
琚：瓊琚。从玉居聲。《詩》曰：“報之以瓊琚。”
璓：石之次玉者。从玉莠聲。《詩》曰：“充耳璓瑩。”
玖：石之次玉黑色者。从玉久聲。《詩》曰：“貽我佩玖。”讀若芑。或曰若人句脊之句。
㺿：石之似玉者。从玉𦣞聲。讀若貽。
珢：石之似玉者。从玉艮聲。
𤤺：石之似玉者。从玉曳聲。
璅：石之似玉者。从玉巢聲。
璡：石之似玉者。从玉進聲。讀若津。
㻸：石之似玉者。从玉朁聲。
璁：石之似玉者。从玉悤聲。讀若蔥。
𤩭：石之似玉者。从玉號聲。讀若鎬。
𤪍：石之似玉者。从玉舝聲。讀若曷。
𤧩：石之似玉者。从玉𥄗聲。
𤫉：石之次玉者。从玉燮聲。
玽：石之次玉者。从玉句聲。讀若苟。
琂：石之似玉者。从玉言聲。
璶：石之似玉者。从玉盡聲。
琟：石之似玉者。从玉隹聲。讀若維。
瑦：石之似玉者。从玉烏聲。
瑂：石之似玉者。从玉眉聲。讀若眉。
璒：石之似玉者。从玉登聲。
㺨：石之似玉者。从玉厶聲。讀與私同。
玗：石之似玉者。从玉于聲。
𤣻：玉屬。从玉𠬸聲。讀若沒。
瑎：黑石似玉者。从玉皆聲。讀若諧。
碧：石之青美者。从玉、石，白聲。
琨：石之美者。从玉昆聲。《虞書》曰：“楊州貢瑤琨。”
珉：石之美者。从玉民聲。
瑤：玉之美者。从玉䍃聲。《詩》曰：“報之以瓊瑤。”
珠：蚌之陰精。从玉朱聲。《春秋國語》曰：“珠以禦火灾”是也。
玓：玓瓅，明珠色。从玉勺聲。
瓅：玓瓅。从玉樂聲。
玭：珠也。从玉比聲。宋弘云：“淮水中出玭珠。”玭，珠之有聲。
珕：蜃屬。从玉劦聲。《禮》：“佩刀，士珕琫而珧珌。”
珧：蜃甲也。所以飾物也。从玉兆聲。《禮》云：“佩刀，天子玉琫而珧珌。”
玫：火齊，玫瑰也。一曰石之美者。从玉文聲。
瑰：玟瑰。从玉鬼聲。一曰圜好。
璣：珠不圜也。从玉幾聲。
琅：琅玕，似珠者。从玉良聲。
玕：琅玕也。从玉干聲。《禹貢》：“雝州球琳琅玕。”
珊：珊瑚，色赤，生於海，或生於山。从玉，刪省聲。
瑚：珊瑚也。从玉胡聲。
𤥗：石之有光，璧𤥗也。出西胡中。从玉戼聲。
琀：送死口中玉也。从玉从含，含亦聲。
𤪎：遺玉也。从玉𣣸聲。
璗：金之美者。與玉同色。从玉湯聲。《禮》：“佩刀，諸矦璗琫而璆珌。”
𩆜：𩆜巫。以玉事神。从玉霝聲。
珈：婦人首飾。从玉加聲。《詩》曰：“副筓六珈。”
璩：環屬。从玉豦聲。見《山海經》。
琖：玉爵也。夏曰琖，殷曰斚，周曰爵。从玉戔聲。或从皿。
琛：寶也。从玉，深省聲。
璫：華飾也。从玉當聲。
琲：珠五百枚也。从玉非聲。
珂：玉也。从玉可聲。
玘：玉也。从玉己聲。
珝：玉也。从玉羽聲。
璀：璀璨，玉光也。从玉崔聲。
璨：玉光也。从玉粲聲。
琡：玉也。从玉叔聲。
瑄：璧六寸也。从玉宣聲。
珙：玉也。从玉共聲。


### 玨部
玨：二玉相合爲一𤤴。凡玨之屬皆从玨。
班：分瑞玉。从𤤴从刀。
𨌥：車笭閒皮篋。古者使奉玉以藏之。从車、𤤴。讀與服同。


### 气部
气：雲气也。象形。凡气之屬皆从气。
氛：祥气也。从气分聲。


### 士部
士：事也。數始於一，終於十。从一从十。孔子曰：“推十合一爲士。”凡士之屬皆从士。
壻：夫也。从士胥聲。《詩》曰：“女也不爽，士貳其行。”士者，夫也。讀與細同。
壯：大也。从士爿聲。
壿：舞也。从士尊聲。《詩》曰：“墫墫舞我。”


### 丨部
丨：上下通也。引而上行讀若囟，引而下行讀若𨓆。凡丨之屬皆从丨。
中：内也。从口。丨，上下通。
𣃘：旌旗杠皃。从丨从㫃，㫃亦聲。


### 屮部
屮：艸木初生也。象丨出形，有枝莖也。古文或以爲艸字。讀若徹。凡屮之屬皆从屮。尹彤說。
屯：難也。象艸木之初生。屯然而難。从屮貫一。一，地也。尾曲。《易》曰：“屯，剛柔始交而難生。”
每：艸盛上出也。从屮母聲。
毒：厚也。害人之艸，往往而生。从屮从毒。
㞣：艸初生，其香分布。从屮从分，分亦聲。
𡴆：菌𡴆，地蕈。叢生田中。从屮六聲。
熏：火煙上出也。从屮从黑。屮黑，熏黑也。


### 艸部
艸：百芔也。从二屮。凡艸之屬皆从艸。
莊：上諱。
蓏：在木曰果，在地曰蓏。从艸从㼌。
芝：神艸也。从艸从之。
萐：萐莆，瑞艸也。堯時生於庖廚，扇暑而涼。从艸疌聲。
莆：萐莆也。从艸甫聲。
虋：赤苗，嘉穀也。从艸釁聲。
荅：小尗也。从艸合聲。
萁：豆莖也。从艸其聲。
𧆑：尗之少也。从艸靃聲。
莥：鹿藿之實名也。从艸狃聲。
蓈：禾粟之𥝩，生而不成者，謂之蕫蓈。从艸郎聲。
莠：禾粟下生莠。从艸秀聲。讀若酉。
萉：枲實也。从艸肥聲。
芓：麻母也。从艸子聲。一曰芓卽枲也。
䔬：芓也。从艸異聲。
蘇：桂荏也。从艸穌聲。
荏：桂荏，蘇。从艸任聲。
䒨：菜也。从艸矢聲。
䔇：菜之美者。雲夢之䔇。从艸豈聲。
葵：菜也。从艸癸聲。
䕬：禦溼之菜也。从艸彊聲。
蓼：辛菜，薔虞也。从艸翏聲。
䕬：菜也。从艸祖聲。
𦼫：菜也。似蘇者。从艸豦聲。
薇：菜也。似藿。从艸微聲。
蓶：菜也。从艸唯聲。
菦：菜，類蒿。从艸近聲。《周禮》有“菦菹”。
䖆：菜也。从艸釀聲。
莧：莧菜也。从艸見聲。
芋：大葉實根，駭人，故謂之芌也。从艸亏聲。
莒：齊謂芌爲莒。从艸呂聲。
蘧：蘧麥也。从艸遽聲。
菊：大菊，蘧麥。从艸匊聲。
葷：臭菜也。从艸軍聲。
蘘：蘘荷也。一名葍蒩。从艸襄聲。
菁：韭華也。从艸青聲。
蘆：蘆菔也。一曰薺根。从艸盧聲。
菔：蘆菔。似蕪菁，實如小尗者。从艸服聲。
苹：蓱也。無根，浮水而生者。从艸平聲。
茞：艸也。从艸臣聲。
薲：大蓱也。从艸賓聲。
藍：染青艸也。从艸監聲。
藼：令人忘憂艸也。从艸憲聲。《詩》曰：“安得藼艸？”
𦵡：𦵡藭，香艸也。从艸宮聲。
藭：藭也。从艸窮聲。
蘭：香艸也。从艸闌聲。
葌：艸，出吳林山。从艸姦聲。
葰：䕬屬。可以香口。从艸俊聲。
芄：芄蘭，莞也。从艸丸聲。《詩》曰：“芄蘭之枝。”
虈：楚謂之蘺，晉謂之虈，齊謂之茝。从艸嚻聲。
蘺：江蘺，蘼蕪。从艸離聲。
茝：虈也。从艸𦣞聲。
蘪：蘪蕪也。从艸麋聲。
薰：香艸也。从艸熏聲。
𦺇：水萹茿。从艸从水，毒聲。讀若督。
萹：萹茿也。从艸扁聲。
茿：萹茿也。从艸，筑省聲。
𦼰：芞輿也。从艸楬聲。
芞：芞輿也。从艸气聲。
苺：馬苺也。从艸母聲。
茖：艸也。从艸各聲。
苷：甘艸也。从艸从甘。
芧：艸也。从艸予聲。可以爲繩。
藎：艸也。从艸盡聲。
蒁：艸也。从艸述聲。
荵：荵冬艸。从艸忍聲。
萇：萇楚，跳弋。一名羊桃。从艸長聲。
薊：芺也。从艸魝聲。
荲：艸也。从艸里聲。讀若釐。
藋：釐艸也。一曰拜商藋。从艸翟聲。
芨：堇艸也。从艸及聲。讀若急。
葥：山苺也。从艸歬聲。
𦺒：毒艸也。从艸婺聲。
蓩：卷耳也。从艸務聲。
蓡：人薓，藥艸，出上黨。从艸𣹰聲。
䖂：鳧葵也。从艸攣聲。
䓞：艸也。可以染留黃。从艸戾聲。
荍：蚍𧉈也。从艸收聲。
𦳈：蒿也。从艸毗聲。
萭：艸也。从艸禹聲。
荑：艸也。从艸夷聲。
薛：艸也。从艸辥聲。
苦：大苦，苓也。从艸古聲。
菩：艸也。从艸咅聲。
𦺳：薏苢。从艸𠶷聲。一曰𦺳英。
茅：菅也。从艸矛聲。
菅：茅也。从艸官聲。
蘄：艸也。从艸|聲。江夏有蘄春亭。
莞：艸也。可以作席。从艸完聲。
藺：莞屬。从艸閵聲。
蒢：黃蒢，職也。从艸除聲。
蒲：水艸也。可以作席。从艸浦聲。
蒻：蒲子。可以爲平席。从艸弱聲。
𦸂：蒲蒻之類也。从艸深聲。
蓷：萑也。从艸推聲。《詩》曰：“中谷有蓷。”
萑：艸多皃。从艸隹聲。
茥：缺盆也。从艸圭聲。
莙：井藻也。从艸君聲。讀若威。
𦺊：夫蘺也。从艸睆聲。
蒚：夫蘺上也。从艸鬲聲。
苢：芣苢。一名馬舄。其實如李，令人宜子。从艸㠯聲。《周書》所說。
蕁：䒞藩也。从艸尋聲。
𦿓：艸也。从艸毄聲。
蓲：艸也。从艸區聲。
䓢：艸也。从艸固聲。
𦾮：艸也。从艸榦聲。
藷：藷蔗也。从艸諸聲。
蔗：藷蔗也。从艸庶聲。
𧃱：牂𧃱，可以作縻綆。从艸𤕦聲。
𧀩：艸也。从艸賜聲。
𦬕：艸也。从艸中聲。
萯：王萯也。从艸負聲。
芺：艸也。味苦，江南食以下气。从艸夭聲。
𦱁：艸也。从艸弦聲。
𧅲：艸也。从艸𡈹聲。𡈹，籀文囿。
莩：艸也。从艸孚聲。
蔩：兎苽也。从艸寅聲。
荓：馬帚也。从艸并聲。
蕕：水邊艸也。从艸猶聲。
荌：艸也。从艸安聲。
藄：綦月爾也。从艸綦聲。
莃：兎葵也。从艸，稀省聲。
𦿏：灌渝。从艸夢聲。讀若萌。
蕧：盜庚也。从艸復聲。
苓：卷耳也。从艸令聲。
𧆐：艸也。从艸𥫔聲。一曰薏苢。
藑：茅，葍也。一名蕣。从艸夐聲。
䔰：葍也。从艸富聲。
葍：䔰也。从艸畐聲。
蓨：苗也。从艸脩聲。
苖：蓨也。从艸由聲。
𦳝：艸。枝枝相値，葉葉相當。从艸昜聲。
薁：嬰薁也。从艸奧聲。
葴：馬藍也。从艸咸聲。
𧀦：艸也。可以束。从艸魯聲。
𦳋：艸也。从艸㕟聲。
蔞：艸也。可以亨魚。从艸婁聲。
藟：艸也。从艸畾聲。《詩》曰：“莫莫葛藟。”一曰秬鬯也。
蒬：棘蒬也。从艸冤聲。
茈：茈艸也。从艸此聲。
𧂀：茈艸也。从艸䫉聲。
萴：烏喙也。从艸則聲。
蒐：茅蒐，茹藘。人血所生，可以染絳。从艸从鬼。
茜：茅蒐也。从艸西聲。
蕼：赤𧀳也。从艸、𨽸。
薜：牡贊也。从艸辟聲。
莣：杜榮也。从艸忘聲。
苞：艸也。南陽以爲麤履。从艸包聲。
艾：冰臺也。从艸乂聲。
蔁：艸也。从艸章聲。
芹：楚葵也。从艸斤聲。
薽：豕首也。从艸甄聲。
蔦：寄生也。从艸鳥聲。《詩》曰：“蔦與女蘿。”
芸：艸也。似目宿。从艸云聲。《淮南子》說：“芸艸可以死復生。”
䔴：艸也。从艸𠭥聲。
葎：艸也。从艸律聲。
茦：莿也。从艸朿聲。
䒷：䒷婁，果蓏也。从艸𠯑聲。
葑：須從也。从艸封聲。
薺：蒺棃也。从艸齊聲。《詩》曰：“牆有薺。”
莿：茦也。从艸刺聲。
蕫：鼎蕫也。从艸童聲。杜林曰：藕根。
蘻：狗毒也。从艸繫聲。
𦺋：艸也。从艸嫂聲。
芐：地黃也。从艸下聲。《禮記》“鈃毛：牛、藿；羊、芐；豕、薇。”是。
薟：白薟也。从艸僉聲。
菳：黃菳也。从艸金聲。
芩：艸也。从艸今聲。《詩》曰：“食野之芩。”
藨：鹿藿也。从艸麃聲。讀若剽。一曰𦳋屬。
𧅖：綬也。从艸鶪聲。《詩》曰“邛有旨𧅖”是。
蔆：芰也。从艸淩聲。楚謂之芰，秦謂之薢茩。
芰：蔆也。从艸支聲。
薢：薢茩也。从艸解聲。
茩：薢茩也。从艸后聲。
芡：雞頭也。从艸欠聲。
䕮：日精也。以秋華。从艸，𥶶省聲。
蘥：爵麥也。从艸龠聲。
藗：牡茅也。从艸遬聲。遬，籀文速。
𦮺：茅秀也。从艸私聲。
蒹：雚之未秀者。从艸兼聲。
薍：𦵹也。从艸亂聲。八月薍爲葦也。
菼：雚之初生。一曰薍。一曰鵻。从艸剡聲。
薕：蒹也。从艸廉聲。
薠：青薠，似莎者。从艸煩聲。
䒢：昌蒲也。从艸卬聲。益州云。
䓉：䒢䓉也。从艸邪聲。
芀：葦華也。从艸刀聲。
茢：芀也。从艸𠛱聲。
䓿：䓿𧂄也。从艸圅聲。
𧂄：䓿𧂄。芙蓉華未發爲䓿𧂄，已發爲芙蓉。从艸閻聲。
蓮：芙蕖之實也。从艸連聲。
茄：芙蕖莖。从艸加聲。
荷：芙蕖葉。从艸何聲。
蔤：芙蕖本。从艸密聲。
蕅：芙蕖根。从艸、水，禺聲。
蘢：天蘥也。从艸龍聲。
蓍：蒿屬。生十歲，百莖。《易》以爲𢿙。天子蓍九尺，諸侯七尺，大夫五尺，士三尺。从艸耆聲。
菣：香蒿也。从艸臤聲。
莪：蘿莪，蒿屬。从艸我聲。
蘿：莪也。从艸羅聲。
菻：蒿屬。从艸林聲。
蔚：牡蒿也。从艸𤈫聲。
蕭：艾蒿也。从艸肅聲。
萩：蕭也。从艸秋聲。
芍：鳧茈也。从艸勺聲。
𦺍：王彗也。从艸𣾅聲。
蔿：艸也。从艸爲聲。
䒞：艸也。从艸冘聲。
蘜：治牆也。从艸鞠聲。
蘠：蘠靡，虋冬也。从艸牆聲。
芪：芪母也。从艸氏聲。
菀：茈菀，出漢中房陵。从艸宛聲。
莔：貝母也。从艸，明省聲。
𦬸：山薊也。从艸术聲。
蓂：析蓂，大薺也。从艸冥聲。
菋：荎藸也。从艸味聲。
荎：荎藸，艸也。从艸至聲。
藸：荎藸也。从艸豬聲。
葛：絺綌艸也。从艸曷聲。
蔓：葛屬。从艸曼聲。
䔌：葛屬。白華。从艸皐聲。
莕：菨餘也。从艸杏聲。
菨：菨餘也。从艸妾聲。
𧃣：艸也。从艸𥊽聲。
芫：魚毒也。从艸元聲。
蘦：大苦也。从艸霝聲。
蕛：蕛苵也。从艸稊聲。
苵：蕛苵也。从艸失聲。
艼：艼熒，朐也。从艸丁聲。
蔣：苽蔣也。从艸將聲。
苽：雕苽。一名蔣。从艸瓜聲。
𦱀：艸也。从艸育聲。
藣：艸也。从艸罷聲。
䕼：艸也。从艸難聲。
莨：艸也。从艸良聲。
葽：艸也。从艸要聲。《詩》曰：“四月秀葽。”劉向說：此味苦，苦葽也。
薖：艸也。从艸過聲。
菌：地蕈也。从艸囷聲。
蕈：桑䓴。从艸覃聲。
䓴：木耳也。从艸耎聲。一曰萮茈。
葚：桑實也。从艸甚聲。
蒟：果也。从艸竘聲。
芘：艸也。一曰芘茮木。从艸比聲。
蕣：木堇，朝華暮落者。从艸䑞聲。《詩》曰：“顔如蕣華。”
萸：茱萸也。从艸臾聲。
茱：茱萸，茮屬。从艸朱聲。
茮：茮莍。从艸尗聲。
莍：茮樧實裏如表者。从艸求聲。
荊：楚木也。从艸刑聲。
菭：水衣。从艸治聲。
芽：萌芽也。从艸牙聲。
萌：艸芽也。从艸明聲。
茁：艸初生出地皃。从艸出聲。《詩》曰：“彼茁者葭。”
莖：枝柱也。从艸巠聲。
莛：莖也。从艸廷聲。
葉：艸木之葉也。从艸枼聲。
𦺶：艸之小者。从艸㓹聲。㓹，古文銳字。讀若芮。
芣：華盛。从艸不聲。一曰芣苢。
葩：華也。从艸皅聲。
芛：艸之葟榮也。从艸尹聲。
蘳：黃華。从艸黊聲。讀若壞。
蔈：苕之黃華也。从艸𤐫聲。一曰末也。
英：艸榮而不實者。一曰黃英。从艸央聲。
薾：華盛。从艸爾聲。《詩》曰：“彼薾惟何？”
萋：艸盛。从艸妻聲。《詩》曰：“菶菶萋萋。”
菶：艸盛。从艸奉聲。
薿：茂也。从艸疑聲。《詩》曰：“黍稷薿薿。”
蕤：艸木華垂皃。从艸甤聲。
葼：青齊沇冀謂木細枝曰葼。从艸㚇聲。
䔟：艸萎䔟。从艸移聲。
蒝：艸木形。从艸原聲。
莢：艸實。从艸夾聲。
𦬆：艸耑。从艸亾聲。
䔺：藍蓼秀。从艸，隨省聲。
蔕：瓜當也。从艸帶聲。
荄：艸根也。从艸亥聲。
荺：茇也。茅根也。从艸均聲。
茇：艸根也。从艸犮聲。春艸根枯，引之而發土爲撥，故謂之茇。一曰艸之白華爲茇。
芃：艸盛也。从艸凡聲。《詩》曰：“芃芃黍苗。”
𦺉：華葉布。从艸傅聲。讀若傅。
蓻：艸木不生也。一曰茅芽。从艸執聲。
䓄：艸多皃。从艸㹞聲。江夏平春有䓄亭。
茂：艸豐盛。从艸戊聲。
𧀄：艸茂也。从艸畼聲。
蔭：艸陰地。从艸陰聲。
䔏：艸皃。从艸造聲。
茲：艸木多益。从艸，兹省聲。
𦵦：艸旱盡也。从艸俶聲。《詩》曰：“𦵦𦵦山川。”
藃：艸皃。从艸歊聲。《周禮》曰：“轂𡚁不藃。”
蔇：艸多皃。从艸旣聲。
薋：艸多皃。从艸資聲。
蓁：艸盛皃。从艸秦聲。
莦：惡艸皃。从艸肖聲。
芮：芮芮，艸生皃。从艸内聲。讀若汭。
茬：艸皃。从艸在聲。濟北有茬平縣。
薈：艸多皃。从艸會聲。《詩》曰：“薈兮蔚兮。”
䓮：細草叢生也。从艸敄聲。
芼：艸覆蔓。从艸毛聲。《詩》曰：“左右芼之。”
蒼：艸色也。从艸倉聲。
葻：艸得風皃。从艸、風。讀若婪。
萃：艸皃。从艸卒聲。讀若瘁。
蒔：更別種。从艸時聲。
苗：艸生於田者。从艸从田。
苛：小艸也。从艸可聲。
蕪：薉也。从艸無聲。
薉：蕪也。从艸歲聲。
荒：蕪也。从艸㠩聲。一曰艸淹地也。
𦺝：艸亂也。从艸寍聲。杜林說：艸𦱊𦺝皃。
𦱊：𦱊𦺝皃。从艸爭聲。
落：凡艸曰零，木曰落。从艸洛聲。
蔽：蔽蔽，小艸也。从艸敝聲。
蘀：艸木凡皮葉落陊地爲蘀。从艸擇聲。《詩》曰：“十月隕蘀。”
薀：積也。从艸温聲。《春秋傳》曰：“薀利生孽。”
蔫：菸也。从艸焉聲。
菸：鬱也。从艸於聲。一曰𣨙也。
𦾵：艸旋皃也。从艸榮聲。《詩》曰：“葛纍𦾵之。”
蔡：艸也。从艸祭聲。
茷：艸葉多。从艸伐聲。《春秋傳》曰：“晉糴茷。”
菜：艸之可食者。从艸采聲。
荋：艸多葉皃。从艸而聲。沛城父有楊荋亭。
䒦：艸浮水中皃。从艸乏聲。
薄：林薄也。一曰蠶薄。从艸溥聲。
苑：所以養禽獸也。从艸夗聲。
藪：大澤也。从艸𢿙聲。九州之藪：楊州具區，荊州雲夢，豫州甫田，青州孟諸，沇州大野，雝州弦圃，幽州奚養，冀州楊紆，并州昭餘祁是也。
菑：不耕田也。从艸、甾。《易》曰：“不菑畬。”
𧄎：艸盛皃。从艸繇聲。《夏書》曰：“厥艸惟𧄎。”
薙：除艸也。《明堂月令》曰：“季夏燒薙。”从艸雉聲。
䒹：耕多艸。从艸、耒，耒亦聲。
𦳙：艸大也。从艸致聲。
蔪：艸相蔪苞也。从艸斬聲。《書》曰：“艸木蔪苞。”
茀：道多艸，不可行。从艸弗聲。
苾：馨香也。从艸必聲。
蔎：香艸也。从艸設聲。
芳：香艸也。从艸方聲。
蕡：雜香艸。从艸賁聲。
藥：治病艸。从艸樂聲。
䕻：艸木相附䕻土而生。从艸麗聲。《易》曰：“百榖艸木䕻於地。”
蓆：廣多也。从艸席聲。
芟：刈艸也。从艸从殳。
荐：薦蓆也。从艸存聲。
藉：祭藉也。一曰艸不編，狼藉。从艸耤聲。
蒩：茅藉也。从艸租聲。《禮》曰：“封諸侯以土，蒩以白茅。”
蕝：朝會束茅表位曰蕝。从艸絕聲。《春秋國語》曰：“致茅蕝，表坐。”
茨：以茅葦蓋屋。从艸次聲。
葺：茨也。从艸咠聲。
葢：苫也。从艸盇聲。
苫：蓋也。从艸占聲。
䔽：蓋也。从艸渴聲。
䓛：刷也。从艸屈聲。
藩：屏也。从艸潘聲。
菹：酢菜也。从艸沮聲。
荃：芥脃也。从艸全聲。
䔯：韭鬱也。从艸酤聲。
蘫：瓜菹也。从艸監聲。
䓜：菹也。从艸泜聲。
䕩：乾梅之屬。从艸橑聲。《周禮》曰：“饋食之籩，其實乾䕩。”後漢長沙王始煑艸爲䕩。
𧆈：煎茱萸。从艸𩕺聲。漢津：會稽獻𧆈一斗。
䔂：羹菜也。从艸宰聲。
若：擇菜也。从艸、右。右，手也。一曰杜若，香艸。
蓴：蒲叢也。从艸專聲。
𦭮：以艸補缺。从艸㐁聲。讀若陸。或以爲綴。一曰約空也。
䔿：叢艸也。从艸尊聲。
莜：艸田器。从艸，條省聲。《論語》曰：“以杖荷莜。”今作蓧。
萆：雨衣。一曰衰衣。从艸卑聲。一曰萆藨，似烏韭。
𦳚：艸也。从艸是聲。
苴：履中艸。从艸且聲。
𧆓：艸履也。从艸麤聲。
蕢：艸器也。从艸䝿聲。
𦯈：覆也。从艸，㑴省聲。
茵：車重席。从艸因聲。
芻：刈艸也。象包束艸之形。
茭：乾芻。从艸交聲。一曰牛蘄艸。
荹：亂艸。从艸步聲。
茹：飤馬也。从艸如聲。
莝：斬芻。从艸坐聲。
萎：食牛也。从艸委聲。
蓛：以榖萎馬，置莝中。从艸敇聲。
䒼：蠶薄也。从艸曲聲。
蔟：行蠶蓐。从艸族聲。
苣：束葦燒。从艸巨聲。
蕘：薪也。从艸堯聲。
薪：蕘也。从艸新聲。
蒸：折麻中榦也。从艸烝聲。
蕉：生枲也。从艸焦聲。
𦳊：糞也。从艸，胃省。
薶：瘞也。从艸貍聲。
葠：喪藉也。从艸㑴聲。
㪿：斷也。从斤斷艸。譚長說。
卉：艸之緫名也。从艸、屮。
艽：逺荒也。从艸九聲。《詩》曰：“至于艽野。”
蒜：葷菜。从艸祘聲。
芥：菜也。从艸介聲。
蔥：菜也。从艸悤聲。
蒮：艸也。从艸隺聲。《詩》曰：“食鬱及蒮。”
蕇：亭歴也。从艸單聲。
苟：艸也。从艸句聲。
蕨：鼈也。从艸厥聲。
莎：鎬侯也。从艸沙聲。
蓱：苹也。从艸洴聲。
蓳：艸也。根如薺，葉如細桺，蒸食之甘。从艸堇聲。
菲：芴也。从艸非聲。
芴：菲也。从艸勿聲。
𧅻：艸也。从艸𪅀聲。
𦼉：薍也。从艸萑聲。
葦：大葭也。从艸韋聲。
葭：葦之未秀者。从艸叚聲。
萊：蔓華也。从艸來聲。
荔：艸也。似蒲而小，根可作㕞。从艸劦聲。
蒙：王女也。从艸冡聲。
薻：水艸也。从艸从水，巢聲。《詩》曰：“于以采薻？”
菉：王芻也。从艸彔聲。《詩》曰：“菉竹猗猗。”
蓸：艸也。从艸曹聲。
𦵵：艸也。从艸𠧴聲。
菬：艸也。从艸沼聲。
䓊：艸也。从艸吾聲。《楚詞》有䓊蕭艸。
范：艸也。从艸氾聲。
艿：艸也。从艸乃聲。
䒸：艸也。从艸血聲。
萄：艸也。从艸匋聲。
芑：白苗嘉榖。从艸己聲。
藚：水舄也。从艸賣聲。《詩》曰：“言采其藚。”
苳：艸也。从艸冬聲。
薔：薔虞，蓼。从艸嗇聲。
苕：艸也。从艸召聲。
𦼪：艸也。从艸楙聲。
萺：艸也。从艸冒聲。
𦯆：鳧葵也。从艸戼聲。《詩》曰：“言采其𦯆。”
荼：苦荼也。从艸余聲。
𦾴：白蒿也。从艸繁聲。
蒿：菣也。从艸高聲。
蓬：蒿也。从艸逢聲。
藜：艸也。从艸黎聲。
蘬：薺實也。从艸歸聲。
葆：艸盛皃。从艸𠈃聲。
蕃：艸茂也。从艸番聲。
茸：艸茸茸皃。从艸，聦省聲。
葏：艸皃。从艸津聲。
䕺：艸叢生皃。从艸叢聲。
草：草斗，櫟實也。一曰象斗子。从艸早聲。
菆：麻蒸也。从艸取聲。一曰蓐也。
蓄：積也。从艸畜聲。
萅：推也。从艸从日，艸春時生也；屯聲。
𦱄：艸多皃。从艸狐聲。江夏平春有𦱄亭。
菿：艸木倒。从艸到聲。
芙：芙蓉也。从艸夫聲。
蓉：芙蓉也。从艸容聲。
薳：艸也。《左氏傳》：“楚大夫薳子馮。”从艸逺聲。
荀：艸也。从艸旬聲。
莋：越嶲縣名，見《史記》。从艸作聲。
蓀：香艸也。从艸孫聲。
蔬：菜也。从艸疏聲。
芊：艸盛也。从艸千聲。
茗：荼芽也。从艸名聲。
薌：榖气也。从艸鄉聲。
藏：匿也。
蕆：《左氏傳》：“以蕆陳事。”杜預注云：蕆，敕也。从艸未詳。
蘸：以物沒水也。此蓋俗語。从艸未詳。


### 蓐部
蓐：陳艸復生也。从艸辱聲。一曰蔟也。凡蓐之屬皆从蓐。
薅：拔去田艸也。从蓐，好省聲。


### 茻部
茻：眾艸也。从四屮。凡茻之屬皆从茻。讀與冈同。
莫：日且冥也。从日在茻中。
莽：南昌謂犬善逐菟艸中爲莽。从犬从茻，茻亦聲。
葬：藏也。从死在茻中；一其中，所以薦之。《易》曰：“古之葬者，厚衣之以薪。”


## 卷二 (小八釆半牛犛告口凵吅哭走止癶步此正是辵彳廴㢟行齒牙足疋品龠冊)

### 小部
小：物之微也。从八，丨見而分之。凡小之屬皆从小。
少：不多也。从小丿聲。
尐：少也。从小乀聲。讀若輟。


### 八部
八：別也。象分別相背之形。凡八之屬皆从八。
分：別也。从八从刀，刀以分別物也。
尒：詞之必然也。从入、丨、八。八象气之分散。
曾：詞之舒也。从八从曰，𡆧聲。
尚：曾也。庶幾也。从八向聲。
㒸：从意也。从八豕聲。
詹：多言也。从言从八从厃。
介：畫也。从八从人。人各有介。
𠔁：分也。从重八。八，別也。亦聲。孝經說曰：“故上下有別。”
公：平分也。从八从厶。八猶背也。韓非曰：背厶爲公。
必：分極也。从八、弋，弋亦聲。
余：語之舒也。从八，舍省聲。


### 釆部
釆：辨別也。象獸指爪分別也。凡釆之屬皆从釆。讀若辨。
番：獸足謂之番。从釆；田，象其掌。
宷：悉也。知宷諦也。从宀从釆。徐鍇曰：“宀，覆也。釆，別也。包覆而深別之。宷，悉也。”
悉：詳盡也。从心从釆。
釋：解也。从釆；釆，取其分別物也。从睪聲。


### 半部
半：物中分也。从八从牛。牛爲物大，可以分也。凡半之屬皆从半。
胖：半體肉也。一曰廣肉。从半从肉，半亦聲。
叛：半也。从半反聲。


### 牛部
牛：大牲也。牛，件也；件，事理也。象角頭三、封㞑之形。凡牛之屬皆从牛。
牡：畜父也。从牛土聲。
犅：特牛也。从牛岡聲。
特：朴特，牛父也。从牛寺聲。
牝：畜母也。从牛匕聲。易曰：“畜牝牛，吉。”
犢：牛子也。从牛，瀆省聲。
㸬：二歲牛。从牛巿聲。
犙：三歲牛。从牛參聲。
牭：四歲牛。从牛从四，四亦聲。
犗：騬牛也。从牛害聲。
牻：白黑雜毛牛。从牛尨聲。
㹁：牻牛也。从牛京聲。春秋傳曰：“牻㹁。”
犡：牛白𦟝也。从牛厲聲。
𤙛：黃牛虎文。从牛余聲。讀若塗。
犖：駁牛也。从牛，勞省聲。
㸹：牛白𦟝也。从牛寽聲。
𤘾：牛駁如星。从牛平聲。
犥：牛黃白色。从牛麃聲。
犉：黃牛黑脣也。从牛𦎫聲。詩曰：“九十其犉。”
㹊：白牛也。从牛隺聲。
㹔：牛長𦟝也。从牛畺聲。
𤘸：牛徐行也。从牛𠬢聲。讀若滔。
犨：牛息聲。从牛雔聲。一曰牛名。
牟：牛鳴也。从牛，象其聲气从口出。
㹌：畜牷也。从牛產聲。
牲：牛完全。从牛生聲。
牷：牛純色。从牛全聲。
牽：引前也。从牛，象引牛之縻也。玄聲。
牿：牛馬牢也。从牛告聲。周書曰：“今惟牿牛馬。”
牢：閑，養牛馬圈也。从牛，冬省。取其四周帀也。
犓：以芻莖養牛也。从牛、芻，芻亦聲。春秋國語曰：“犓豢幾何。”
㹛：牛柔謹也。从牛夒聲。
𤛟：易曰：“𤛟牛乘馬。”从牛𤰈聲。
𤛿：耕也。从牛黎聲。
㹃：兩壁耕也。从牛非聲。一曰覆耕穜也。讀若匪。
㹗：牛羊無子也。从牛𠷎聲。讀若糗糧之糗。
牴：觸也。从牛氐聲。
𤜂：牛踶𤜂也。从牛衞聲。
㹂：牛很不從引也。从牛从臤，臤亦聲。一曰大皃。讀若賢。
牼：牛厀下骨也。从牛巠聲。春秋傳曰：“宋司馬牼字牛。”
𤘡：牛舌病也。从牛今聲。
犀：南徼外牛。一角在鼻，一角在頂，似豕。从牛㞑聲。
牣：牣，滿也。从牛刃聲。詩曰：“於牣魚躍。”
物：萬物也。牛爲大物；天地之𢿙，起於牽牛，故从牛。勿聲。
犧：宗廟之牲也。从牛羲聲。賈侍中說：此非古字。
犍：犗牛也。从牛建聲。亦郡名。
犝：無角牛也。从牛童聲。古通用僮。


### 犛部
犛：西南夷長髦牛也。从牛𠩺聲。凡犛之屬皆从犛。
氂：犛牛尾也。从犛省，从毛。
斄：彊曲毛，可以箸起衣。从犛省，來聲。


### 告部
告：牛觸人，角箸橫木，所以告人也。从口从牛。易曰：“僮牛之告。”凡告之屬皆从告。
嚳：急告之甚也。从告，學省聲。


### 口部
口：人所以言食也。象形。凡口之屬皆从口。
噭：吼也。从口敫聲。一曰噭，呼也。
噣：喙也。从口蜀聲。
喙：口也。从口彖聲。
吻：口邊也。从口勿聲。
嚨：喉也。从口龍聲。
㗋：咽也。从口侯聲。
噲：咽也。从口會聲。讀若快。一曰嚵，噲也。
吞：咽也。从口天聲。
咽：嗌也。从口因聲。
嗌：咽也。从口益聲。
喗：大口也。从口軍聲。
哆：張口也。从口多聲。
呱：小兒嗁聲。从口瓜聲。詩曰：“后稷呱矣。”
啾：小兒聲也。从口秋聲。
喤：小兒聲。从口皇聲。詩曰：“其泣喤喤。”
咺：朝鮮謂兒泣不止曰咺。从口，宣省聲。
唴：秦晉謂兒泣不止曰唴。从口羌聲。
咷：楚謂兒泣不止曰噭咷。从口兆聲。
喑：宋齊謂兒泣不止曰喑。从口音聲。
㘈：小兒有知也。从口疑聲。詩曰：“克岐克㘈。”
咳：小兒笑也。从口亥聲。
嗛：口有所銜也。从口兼聲。
咀：含味也。从口且聲。
啜：嘗也。从口叕聲。一曰喙也。
㗱：噍也。从口集聲。讀若集。
嚌：嘗也。从口齊聲。周書曰：“大保受同祭嚌。”
噍：齧也。从口焦聲。
吮：欶也。从口允聲。
𠻜：小㱃也。从口率聲。讀若㕞。
嚵：小𠻜也。从口毚聲。一曰喙也。
噬：啗也。喙也。从口筮聲。
啗：食也。从口臽聲。讀與含同。
嘰：小食也。从口幾聲。
㗘：噍皃。从口尃聲。
含：嗛也。从口今聲。
哺：哺咀也。从口甫聲。
味：滋味也。从口未聲。
嚛：食辛嚛也。从口樂聲。
𠿡：口滿食。从口窡聲。
噫：飽食息也。从口意聲。
嘽：喘息也。一曰喜也。从口單聲。詩曰：“嘽嘽駱馬。”
唾：口液也。从口𡍮聲。
咦：南陽謂大呼曰咦。从口夷聲。
呬：東夷謂息爲呬。从口四聲。詩曰：“犬夷呬矣。”
喘：疾息也。从口耑聲。
呼：外息也。从口乎聲。
吸：内息也。从口及聲。
噓：吹也。从口虛聲。
吹：噓也。从口从欠。
喟：大息也。从口胃聲。
啍：口气也。从口𦎫聲。詩曰：“大車啍啍。”
嚏：悟解气也。从口疐聲。詩曰：“願言則嚏。”
𡂒：野人言之。从口質聲。
唫：口急也。从口金聲。
噤：口閉也。从口禁聲。
名：自命也。从口从夕。夕者，冥也。冥不相見，故以口自名。
吾：我，自稱也。从口五聲。
哲：知也。从口折聲。
君：尊也。从尹。發號，故从口。
命：使也。从口从令。
咨：謀事曰咨。从口次聲。
召：𧦝也。从口刀聲。
問：訊也。从口門聲。
唯：諾也。从口隹聲。
唱：導也。从口昌聲。
和：相譍也。从口禾聲。
咥：大笑也。从口至聲。詩曰：“咥其笑矣。”
啞：笑也。从口亞聲。易曰：“笑言啞啞。”
噱：大笑也。从口豦聲。
唏：笑也。从口，稀省聲。一曰哀痛不泣曰唏。
听：笑皃。从口斤聲。
呭：多言也。从口世聲。詩曰：“無然呭呭。”
𡂢：聲𡂢𡂢也。从口䲷聲。
咄：相謂也。从口出聲。
唉：譍也。从口矣聲。讀若埃。
哉：言之閒也。从口𢦔聲。
噂：聚語也。从口尊聲。詩曰：“噂沓背憎。”
咠：聶語也。从口从耳。詩曰：“咠咠幡幡。”
呷：吸呷也。从口甲聲。
嘒：小聲也。从口彗聲。詩曰：“嘒彼小星。”
嘫：語聲也。从口然聲。
唪：大笑也。从口奉聲。讀若詩曰“瓜瓞菶菶”。
嗔：盛气也。从口眞聲。詩曰：“振旅嗔嗔。”
嘌：疾也。从口𤐫聲。詩曰：“匪車嘌兮。”
嘑：唬也。从口虖聲。
喅：音聲喅喅然。从口昱聲。
嘯：吹聲也。从口肅聲。
台：說也。从口㠯聲。
嗂：喜也。从口䍃聲。
启：開也。从戶从口。
嗿：聲也。从口貪聲。詩曰：“有嗿其饁。”
咸：皆也。悉也。从口从戌。戌，悉也。
呈：平也。从口壬聲。
右：助也。从口从又。
啻：語時不啻也。从口帝聲。一曰啻，諟也。讀若鞮。
吉：善也。从士、口。
周：密也。从用、口。
唐：大言也。从口庚聲。
𠼡：誰也。从口、𢏚，又聲。𢏚，古文疇。
嘾：含深也。从口覃聲。
噎：飯窒也。从口壹聲。
嗢：咽也。从口𥁕聲。
哯：不歐而吐也。从口見聲。
吐：寫也。从口土聲。
噦：气啎也。从口歲聲。
咈：違也。从口弗聲。周書曰：“咈其耇長。”
嚘：語未定皃。从口憂聲。
吃：言蹇難也。从口气聲。
嗜：嗜欲，喜之也。从口耆聲。
啖：噍啖也。从口炎聲。一曰噉。
哽：語爲舌所介也。从口更聲。讀若井級綆。
嘐：誇語也。从口翏聲。
啁：啁，嘐也。从口周聲。
哇：諂聲也。从口圭聲。讀若醫。
𠱫：語相訶歫也。从口歫䇂。䇂，惡聲也。讀若櫱。
吺：讘吺，多言也。从口，投省聲。
呧：苛也。从口氐聲。
呰：苛也。从口此聲。
嗻：遮也。从口庶聲。
唊：妄語也。从口夾聲。讀若莢。
嗑：多言也。从口盍聲。讀若甲。
嗙：謌聲。嗙喻也。从口㫄聲。司馬相如說，淮南宋蔡舞嗙喻也。
噧：高气多言也。从口，蠆省聲。春秋傳曰：“噧言。”
叴：高气也。从口九聲。臨淮有叴猶縣。
嘮：嘮呶，讙也。从口勞聲。
呶：讙聲也。从口奴聲。詩曰：“載號載呶。”
叱：訶也。从口七聲。
噴：吒也。从口賁聲。一曰鼓鼻。
吒：噴也。叱怒也。从口乇聲。
噊：危也。从口矞聲。
啐：驚也。从口卒聲。
唇：驚也。从口辰聲。
吁：驚也。从口于聲。
嘵：懼也。从口堯聲。詩曰：“唯予音之嘵嘵。”
嘖：大呼也。从口責聲。
嗷：眾口愁也。从口敖聲。詩曰：“哀鳴嗷嗷。”
唸：㕧也。从口念聲。詩曰：“民之方唸㕧。”
㕧：唸㕧，呻也。从口尸聲。
㘙：呻也。从口嚴聲。
呻：吟也。从口申聲。
吟：呻也。从口今聲。
嗞：嗟也。从口兹聲。
哤：哤異之言。从口尨聲。一曰雜語。讀若尨。
叫：嘑也。从口丩聲。
嘅：嘆也。从口旣聲。詩曰：“嘅其嘆矣。”
唌：語唌嘆也。从口延聲。
嘆：吞歎也。从口，歎省聲。一曰太息也。
喝：㵣也。从口曷聲。
哨：不容也。从口肖聲。
吪：動也。从口化聲。詩曰：“尚寐無吪。”
噆：嗛也。从口朁聲。
吝：恨惜也。从口文聲。易曰：“以往吝。”
各：異辭也。从口、夊。夊者，有行而止之，不相聽也。
否：不也。从口从不。
唁：弔生也。从口言聲。詩曰：“歸唁衞侯。”
哀：閔也。从口衣聲。
嗁：號也。从口虒聲。
嗀：歐皃。从口㱿聲。春秋傳曰：“君將嗀之。”
咼：口戾不正也。从口冎聲。
𠴫：嗼也。从口叔聲。
嗼：𠴫嗼也。从口莫聲。
舌：塞口也。从口，氒省聲。
嗾：使犬聲。从口族聲。春秋傳曰：“公嗾夫獒。”
吠：犬鳴也。从犬、口。
咆：噑也。从口包聲。
嗥：咆也。从口皐聲。
喈：鳥鳴聲。从口皆聲。一曰鳳皇鳴聲喈喈。
哮：豕驚聲也。从口孝聲。
喔：雞聲也。从口屋聲。
呝：喔也。从口戹聲。
咮：鳥口也。从口朱聲。
嚶：鳥鳴也。从口嬰聲。
啄：鳥食也。从口豖聲。
唬：嗁聲也。一曰虎聲。从口从虎。讀若暠。
呦：鹿鳴聲也。从口幼聲。
噳：麋鹿羣口相聚皃。从口虞聲。詩曰：“麀鹿噳噳。”
喁：魚口上見。从口禺聲。
局：促也。从口在尺下，復局之。一曰博，所以行棊。象形。
㕣：山閒陷泥地。从口，从水敗皃。讀若沇州之沇。九州之渥地也，故以沇名焉。
哦：吟也。从口我聲。
嗃：嗃嗃，嚴酷皃。从口高聲。
售：賣去手也。从口，雔省聲。詩曰：“賈用不售”。
噞：噞喁，魚口上見也。从口僉聲。
唳：鶴鳴也。从口戾聲。
喫：食也。从口契聲。
喚：𧦝也。从口奐聲。古通用奐。
咍：蚩笑也。从口从台。
嘲：謔也。从口朝聲。漢書通用啁。
呀：張口皃。从口牙聲。


### 凵部
凵：張口也。象形。凡凵之屬皆从凵。


### 吅部
吅：驚嘑也。从二口。凡吅之屬皆从吅。讀若讙。
𤕦：亂也。从爻、工、交、吅。一曰窒𤕦。讀若禳。
嚴：教命急也。从吅𠪚聲。
咢：譁訟也。从吅屰聲。
單：大也。从吅、�，吅亦聲。闕。
喌：呼雞重言之。从吅州聲。讀若祝。


### 哭部
哭：哀聲也。从吅，獄省聲。凡哭之屬皆从哭。
喪：亾也。从哭从亾。會意。亾亦聲。


### 走部
走：趨也。从夭、止。夭止者，屈也。凡走之屬皆从走。
趨：走也。从走芻聲。
赴：趨也。从走，仆省聲。
趣：疾也。从走取聲。
超：跳也。从走召聲。
趫：善緣木走之才。从走喬聲。讀若王子蹻。
赳：輕勁有才力也。从走丩聲。讀若鐈。
䞚：緣大木也。一曰行皃。从走支聲。
趮：疾也。从走喿聲。
趯：踊也。从走翟聲。
𧽸：蹠也。从走厥聲。
越：度也。从走戉聲。
趁：𧾍也。从走㐱聲。讀若塵。
𧾍：趁也。从走亶聲。
趞：趞趞也。一曰行皃。从走昔聲。
趬：行輕皃。一曰趬，舉足也。从走堯聲。
𧼏：急走也。从走弦聲。
趀：蒼卒也。从走𠂔聲。讀若資。
𧽤：輕行也。从走票聲。
𧼒：行皃。从走臤聲。讀若菣。
趥：行皃。从走酋聲。
䟉：行皃。从走蜀聲。讀若燭。
䞪：行皃。从走匠聲。讀若匠。
𧾝：走皃。从走㕡聲。讀若紃。
𧾯：走意。从走薊聲。讀若髽結之結。
𧼐：走意。从走囷聲。
趖：走意。从走坐聲。
𧾨：走意。从走憲聲。
𧾫：走意。从走臱聲。
䟈：走也。从走𢧜聲。讀若詩“威儀秩秩”。
䞥：走也。从走有聲。讀若又。
𧽋：走輕也。从走烏聲。讀若鄔。
𧾱：走顧皃。从走瞿聲。讀若劬。
䞿：走皃。从走，蹇省聲。
䞗：疑之，等䞗而去也。从走才聲。
𧺼：淺渡也。从走此聲。
赹：獨行也。从走勻聲。讀若煢。
𧾚：安行也。从走與聲。
起：能立也。从走巳聲。
𧻲：畱意也。从走里聲。讀若小兒孩。
𧽒：行也。从走臭聲。
趛：低頭疾行也。从走金聲。
趌：趌𧼨，怒走也。从走吉聲。
𧼨：趌𧼨也。从走曷聲
𧾎：疾也。从走瞏聲。讀若讙。
䞘：直行也。从走气聲。
𧾰：趨進𧾰如也。从走翼聲。
赽：踶也。从走，決省聲。
趩：行聲也。一曰不行皃。从走異聲。讀若敕。
趆：趨也。从走氐聲。
趍：趨趙，久也。从走多聲。
趙：趨趙也。从走肖聲。
赾：行難也。从走斤聲。讀若堇。
𧾣：走意也。从走夐聲。讀若繘。
趠：遠也。从走卓聲。
䟑：趠䟑也。从走龠聲。
𧾵：大步也。从走矍聲。
𧼪：超特也。从走契聲。
䟇：走也。从走幾聲。
𧼗：走也。从走岪聲。
𧽻：狂走也。从走矞聲。
䟂：行遲也。从走曼聲。
趉：走也。从走出聲。讀若無尾之屈。
趜：窮也。从走匊聲。
趑：趑趄，行不進也。从走次聲。
趄：趑趄也。从走且聲。
𧽐：蹇行𧽐𧽐也。从走虔聲。讀若愆。
䟒：行䟒趢也。一曰行曲𦟝皃。从走雚聲。
趢：䟒趢也。从走彔聲。
䞭：行趚䞭也。从走夋聲。
𧻕：側行也。从走朿聲。詩曰：“謂地蓋厚，不敢不𧻕。”
䞨：半步也。从走圭聲。讀若跬同。
䞾：䞾騭，輕薄也。从走虒聲。讀若池。
䞳：僵也。从走咅聲。讀若匐。
䞣：距也。从走，㡿省聲。漢令曰：“䞣張百人。”
䟏：動也。从走樂聲。讀若春秋傳曰“輔䟏”。
趡：動也。从走隹聲。春秋傳曰：“盟于趡。”趡，地名。
𧻚：𧻚田，易居也。从走亘聲。
𧽍：走頓也。从走眞聲。讀若顚。
𧻹：喪辟𧻹。从走甬聲。
䟆：止行也。一曰竈上祭名。从走畢聲。
𧽯：進也。从走斬聲。
趧：趧𡝤，四夷之舞，各自有曲。从走是聲。
趒：雀行也。从走兆聲。
赶：舉尾走也。从走干聲。


### 止部
止：下基也。象艸木出有址，故以止爲足。凡止之屬皆从止。
歱：跟也。从止重聲。
𣥺：歫也。从止尚聲。
歭：䠧也。从止寺聲。
歫：止也。从止巨聲。一曰搶也。一曰超歫。
前：不行而進謂之歬。从止在舟上。
歷：過也。从止厤聲。
𣥹：至也。从止叔聲。
𣦢：人不能行也。从止辟聲。
歸：女嫁也。从止，从婦省，𠂤聲。
疌：疾也。从止从又。又，手也。屮聲。
疌：機下足所履者。从止从又，入聲。
𣥂：蹈也。从反止。讀若撻。
歰：不滑也。从四止。


### 癶部
癶：足剌癶也。从止、𣥂。凡癶之屬皆从癶。讀若撥。
登：上車也。从癶、豆。象登車形。
癹：以足蹋夷艸。从癶从殳。春秋傳曰：“癹夷蘊崇之。”


### 步部
步：行也。从止𣥂相背。凡步之屬皆从步。
歲：木星也。越歴二十八宿，宣徧陰陽，十二月一次。从步戌聲。律歴書名五星爲五步。


### 此部
此：止也。从止从匕。匕，相比次也。凡此之屬皆从此。
啙：窳也。闕。
㭰：識也。从此朿聲。一曰藏也。
些：語辭也。見楚辭。从此从二。其義未詳。


### 正部
正：是也。从止，一以止。凡正之屬皆从正。
乏：春秋傳曰：“反正爲乏。”


### 是部
是：直也。从日、正。凡是之屬皆从是。
韙：是也。从是韋聲。春秋傳曰：“犯五不韙。”
尟：是少也。尟俱存也。从是、少。賈侍中說。


### 辵部
辵：乍行乍止也。从彳从止。凡辵之屬皆从辵。讀若春秋公羊傳曰“辵階而走”。
迹：步處也。从辵亦聲。
𨘇：無違也。从辵𤛉聲。讀若害。
䢦：先道也。从辵率聲。
邁：遠行也。从辵，蠆省聲。
巡：延行皃。从辵川聲。
𨖏：恭謹行也。从辵㲃聲。讀若九。
𨑒：步行也。从辵土聲。
邎：行邎徑也。从辵䌛聲。
𨒌：正、行也。从辵正聲。
隨：从也。从辵，𡐦省聲。
䢌：行皃。从辵巿聲。
迋：往也。从辵王聲。春秋傳曰：“子無我迋。”
逝：往也。从辵折聲。讀若誓。
䢐：往也。从辵且聲。䢐，齊語。
述：循也。从辵术聲。
遵：循也。从辵尊聲。
適：之也。从辵啻聲。適，宋魯語。
過：度也。从辵咼聲。
遦：習也。从辵貫聲。
䢱：媟䢱也。从辵𧷏聲。
進：登也。从辵，閵省聲。
造：就也。从辵告聲。譚長說：造，上士也。
逾：𨒋進也。从辵俞聲。周書曰：“無敢昬逾。”
遝：䢔也。从辵眔聲。
䢔：遝也。从辵合聲。
迮：迮迮，起也。从辵，作省聲。
逪：迹逪也。从辵昔聲。
遄：往來𢿙也。从辵耑聲。易曰：“㠯事遄往。”
速：疾也。从辵束聲。
迅：疾也。从辵卂聲。
适：疾也。从辵𠯑聲。讀與括同。
逆：迎也。从辵屰聲。關東曰逆，關西曰迎。
迎：逢也。从辵卬聲。
䢒：會也。从辵交聲。
遇：逢也。从辵禺聲。
遭：遇也。从辵曹聲。一曰邐行。
遘：遇也。从辵冓聲。
逢：遇也。从辵，峯省聲。
遌：相遇驚也。从辵从㖾，㖾亦聲。
迪：道也。从辵由聲。
遞：更易也。从辵虒聲。
通：達也。从辵甬聲。
𨑭：迻也。从辵止聲。
迻：遷徙也。从辵多聲。
遷：登也。从辵𠨧聲。
運：迻徙也。从辵軍聲。
遁：遷也。一曰逃也。从辵盾聲。
遜：遁也。从辵孫聲。
返：還也。从辵从反，反亦聲。商書曰：“祖甲返。”
還：復也。从辵瞏聲。
選：遣也。从辵、巽，巽遣之；巽亦聲。一曰選，擇也。
送：遣也。从辵，㑞省。
遣：縱也。从辵𠳋聲。
邐：行邐邐也。从辵麗聲。
逮：唐逮，及也。从辵隶聲。
遲：徐行也。从辵犀聲。詩曰：“行道遲遲。”
邌：徐也。从辵黎聲。
遰：去也。从辵帶聲。
𨓯：行皃。从辵𣶒聲。
𨙔：不行也。从辵𩣷聲。讀若住。
逗：止也。从辵豆聲。
𨒅：曲行也。从辵只聲。
逶：逶迆，衺去之皃。从辵委聲。
迆：衺行也。从辵也聲。夏書曰：“東迆北，會于匯。”
遹：回避也。从辵矞聲。
避：回也。从辵辟聲。
違：離也。从辵韋聲。
遴：行難也。从辵㷠聲。易曰：“以往䢯。”
逡：復也。从辵夋聲。
䢑：怒不進也。从辵氐聲。
達：行不相遇也。从辵羍聲。詩曰：“挑兮達兮。”
逯：行謹逯逯也。从辵彔聲。
迵：迵，迭也。从辵同聲。
迭：更迭也。从辵失聲。一曰达。
迷：或也。从辵米聲。
連：員連也。从辵从車。
逑：斂聚也。从辵求聲。虞書曰：“㫄逑孱功。”又曰：“怨匹曰逑。”
䢙：𣀩也。从辵貝聲。周書曰：“我興受其䢙。”
逭：逃也。从辵官聲。
遯：逃也。从辵从豚。
逋：亾也。从辵甫聲。
遺：亾也。从辵䝿聲。
遂：亾也。从辵㒸聲。
逃：亾也。从辵兆聲。
追：逐也。从辵𠂤聲。
逐：追也。从辵，从豚省。
逎：迫也。从辵酉聲。
近：附也。从辵斤聲。
邋：搚也。从辵巤聲。
迫：近也。从辵白聲。
𨖹：近也。从辵臸聲。
邇：近也。从辵爾聲。
遏：微止也。从辵曷聲。讀若桑蟲之蝎。
遮：遏也。从辵庶聲。
䢭：遮䢭也。从辵羨聲。
迣：迾也。晉趙曰迣。从辵丗聲。讀若寘。
迾：遮也。从辵𠛱聲。
迀：進也。从辵干聲。讀若干。
𨓲：過也。从辵侃聲。
遱：連遱也。从辵婁聲。
䢌：前頡也。从辵巿聲。賈侍中說：一讀若㭘，又若郅。
𨔣：𨔣互，令不得行也。从辵枷聲。
𨒋：踰也。从辵戉聲。易曰：“雜而不𨒋。”
逞：通也。从辵呈聲。楚謂疾行爲逞。春秋傳曰：“何所不逞欲。”
遼：遠也。从辵尞聲。
遠：遼也。从辵袁聲。
逖：遠也。从辵狄聲。
迥：遠也。从辵冋聲。
逴：遠也。从辵卓聲。一曰蹇也。讀若棹苕之棹。
迂：避也。从辵于聲。
𨔥：目進極也。从辵𦘔聲。
邍：高平之野，人所登。从辵、备、彔。闕。
道：所行道也。从辵从𩠐。一達謂之道。
遽：傳也。一曰窘也。从辵豦聲。
迒：獸迹也。从辵亢聲。
𨑩：至也。从辵弔聲。
𨘢：行垂崖也。从辵𦤝聲。
邂：邂逅，不期而遇也。从辵解聲。
逅：邂逅也。从辵后聲。
遑：急也。从辵皇聲。或从彳。
逼：近也。从辵畐聲。
𨘷：遠也。从辵䫉聲。
遐：遠也。从辵叚聲。
迄：至也。从辵气聲。
迸：散走也。从辵并聲。
透：跳也。過也。从辵秀聲。
邏：巡也。从辵羅聲。
迢：迢，遰也。从辵召聲。
逍：逍遙，猶翱翔也。从辵肖聲。
遙：逍遙也。又，遠也。从辵䍃聲。


### 彳部
彳：小步也。象人脛三屬相連也。凡彳之屬皆从彳。
德：升也。从彳㥁聲。
徑：步道也。从彳巠聲。
復：往來也。从彳复聲。
𢔟：復也。从彳从柔，柔亦聲。
徎：徑行也。从彳呈聲。
往：之也。从彳㞷聲。
忂：行皃。从彳瞿聲。
彼：往，有所加也。从彳皮聲。
徼：循也。从彳敫聲。
循：行順也。从彳盾聲。
彶：急行也。从彳及聲。
𢕬：行皃。从彳歰聲。一曰此與馺同。
微：隱行也。从彳𢼸聲。春秋傳曰：“白公其徒微之。”
徥：徥徥，行皃。从彳是聲。爾雅曰：“徥，則也。”
徐：安行也。从彳余聲。
𢓡：行平易也。从彳夷聲。
𢖊：使也。从彳䛣聲。
𢓱：使也。从彳夆聲。讀若螽。
㣤：迹也。从彳戔聲。
徬：附行也。从彳㫄聲。
徯：待也。从彳奚聲。
待：竢也。从彳寺聲。
㣙：行㣙㣙也。从彳由聲。
徧：帀也。从彳扁聲。
徦：至也。从彳叚聲。
𢓴：卻也。一曰行遲也。从彳从日从夊。
後：遲也。从彳、幺、夊者，後也。
徲：久也。从彳犀聲。讀若遲。
很：不聽从也。一曰行難也。一曰盭也。从彳𥃩聲。
㣫：相迹也。从彳重聲。
得：行有所得也。从彳㝵聲。
徛：舉脛有渡也。从彳奇聲。
𢓈：行示也。从彳勻聲。司馬法：“斬以𢓈。”
律：均布也。从彳聿聲。
御：使馬也。从彳从卸。
亍：步止也。从反彳。讀若畜。


### 廴部
廴：長行也。从彳引之。凡廴之屬皆从廴。
廷：朝中也。从廴壬聲。
𢌛：行也。从廴正聲。
建：立朝律也。从聿从廴。


### 㢟部
㢟：安步㢟㢟也。从廴从止。凡㢟之屬皆从㢟。
延：長行也。从㢟丿聲。


### 行部
行：人之步趨也。从彳从亍。凡行之屬皆从行。
術：邑中道也。从行术聲。
街：四通道也。从行圭聲。
衢：四達謂之衢。从行瞿聲。
𧘂：通道也。从行童聲。春秋傳曰：“及𧘂，以戈擊之。”
衕：通街也。从行同聲。
𧗸：迹也。从行戔聲。
衙：行皃。从行吾聲。
衎：行喜皃。从行干聲。
𧗳：行且賣也。从行从言。
𧗿：將衞也。从行率聲。
衞：宿衞也。从韋、帀，从行。行，列衞也。


### 齒部
齒：口齗骨也。象口齒之形，止聲。凡齒之屬皆从齒。
齗：齒本也。从齒斤聲。
齔：毀齒也。男八月生齒，八歲而齔。女七月生齒，七歲而齔。从齒从七。
䶦：齒相值也。一曰齧也。从齒責聲。春秋傳曰：“晳䶦。”
齜：齒相齗也。一曰開口見齒之皃。从齒，柴省聲。讀若柴。
齘：齒相切也。从齒介聲。
齞：口張齒見。从齒只聲。
𪙊：齒差也。从齒兼聲。
齺：齒搚也。一曰齰也。一曰馬口中糜也。从齒芻聲。
齵：齒不正也。从齒禺聲。
䶥：齬齒也。从齒虘聲。
齱：齵也。从齒取聲。
𪙉：齒參差。从齒差聲。
𪘓：齒差跌皃。从齒佐聲。春秋傳曰：“鄭有子𪘓。”
齤：缺齒也。一曰曲齒。从齒𢍏聲。讀若權。
齳：無齒也。从齒軍聲。
齾：缺齒也。从齒獻聲。
䶙：齗腫也。从齒巨聲。
齯：老人齒。从齒兒聲。
齮：齧也。从齒奇聲。
𪗨：齚齒也。从齒出聲。
齰：齧也。从齒㫺聲。
䶢：齧也。从齒咸聲。
齦：齧也。从齒𥃩聲。
𪗙：齒見皃。从齒干聲。
𪘧：𪘧，齚也。从齒卒聲。
𪗿：齒分骨聲。从齒𠛱聲。讀若剌。
齩：齧骨也。从齒交聲。
𪙑：齒差也。从齒屑聲。讀若切。
𪗾：齒堅聲。从齒吉聲。
䶣：𪙌牙也。从齒豈聲。
齝：吐而噍也。从齒台聲。爾雅曰：“牛曰齝。”
齕：齧也。从齒气聲。
𪚁：齒見皃。从齒䏈聲。
齧：噬也。从齒㓞聲。
齭：齒傷酢也。从齒所聲。讀若楚。
齨：老人齒如臼也。一曰馬八歲齒臼也。从齒从臼，臼亦聲。
齬：齒不相值也。从齒吾聲。
齛：羊粻也。从齒丗聲。
齸：鹿麋粻。从齒益聲。
𪗻：齒堅也。从齒至聲。
䶤：齧骨聲。从齒从骨，骨亦聲。
𪗽：噍聲。从齒𠯑聲。
𪙍：噍堅也。从齒，博省聲。
齡：年也。从齒令聲。


### 牙部
牙：牡齒也。象上下相錯之形。凡牙之屬皆从牙。
𤘌：武牙也。从牙从奇，奇亦聲。
𤘐：齒蠧也。从牙禹聲。


### 足部
足：人之足也。在下。从止、口。凡足之屬皆从足。
蹏：足也。从足虒聲。
跟：足踵也。从足𥃩聲。
踝：足踝也。从足果聲。
跖：足下也。从足石聲。
踦：一足也。从足奇聲。
跪：拜也。从足危聲。
跽：長跪也。从足忌聲。
踧：行平易也。从足叔聲。詩曰：“踧踧周道。”
躣：行皃。从足瞿聲。
踖：長脛行也。从足㫺聲。一曰踧踖。
踽：䟽行皃。从足禹聲。詩曰：“獨行踽踽。”
𨄚：行皃。从足將聲。詩曰：“管磬蹡蹡。”
䠪：踐處也。从足，斷省聲。
䟔：趣越皃。从足卜聲。
踰：越也。从足俞聲。
䟠：輕也。从足戉聲。
蹻：舉足行高也。从足喬聲。詩曰：“小子蹻蹻。”
跾：疾也。長也。从足攸聲。
蹌：動也。从足倉聲。
踊：跳也。从足甬聲。
躋：登也。从足齊聲。商書曰：“予顚躋。”
躍：迅也。从足翟聲。
跧：蹴也。一曰卑也，絭也。从足全聲。
蹴：躡也。从足就聲。
躡：蹈也。从足聶聲。
跨：渡也。从足夸聲。
蹋：踐也。从足𦐇聲。
踄：蹈也。从足步聲。
蹈：踐也。从足舀聲。
躔：踐也。从足廛聲。
踐：履也。从足戔聲。
踵：追也。从足重聲。一曰往來皃。
踔：踶也。从足㔬聲。
蹛：踶也。从足帶聲。
蹩：踶也。从足敝聲。一曰跛也。
踶：躛也。从足是聲。
躛：衞也。从足衞聲。
䠟：䠟足也。从足執聲。
䟗：尌也。从足氏聲。
蹢：住足也。从足，適省聲。或曰蹢躅。賈侍中說：足垢也。
躅：蹢躅也。从足蜀聲。
踤：觸也。从足卒聲。一曰駭也。一曰蒼踤。
蹶：僵也。从足厥聲。一曰跳也。亦讀若橜。
跳：蹶也。从足兆聲。一曰躍也。
䟴：動也。从足辰聲。
䠧：歭䠧，不前也。从足屠聲。
𧿳：跳也。从足弗聲。
蹠：楚人謂跳躍曰蹠。从足庶聲。
𨃚：趿也。从足荅聲。
䠛：跳也。从足䍃聲。
趿：進足有所擷取也。从足及聲。爾雅曰：“趿謂之擷。”
䟺：步行獵跋也。从足貝聲。
躓：跲也。从足質聲。詩曰：“載躓其尾。”
跲：躓也。从足合聲。
跇：述也。从足丗聲。
蹎：跋也。从足眞聲。
跋：蹎跋也。从足犮聲。
蹐：小步也。从足𦟝聲。詩曰：“不敢不蹐。”
跌：踼也。从足失聲。一曰越也。
踼：跌踼也。从足昜聲。一曰搶也。
蹲：踞也。从足尊聲。
踞：蹲也。从足居聲。
𨃖：踞也。从足荂聲。
躩：足躩如也。从足矍聲。
踣：僵也。从足咅聲。春秋傳曰：“晉人踣之。”
跛：行不正也。从足皮聲。一曰足排之。讀若彼。
蹇：跛也。从足，寒省聲。
蹁：足不正也。从足扁聲。一曰拖後足馬。讀若苹。或曰徧。
䟸：脛肉也。一曰曲脛也。从足𢌳聲。讀若逵。
踒：足跌也。从足委聲。
跣：足親地也。从足先聲。
跔：天寒足跔也。从足句聲。
䠅：瘃足也。从足囷聲。
距：雞距也。从足巨聲。
躧：舞履也。从足麗聲。
䠍：足所履也。从足叚聲。
䠊：跀也。从足非聲。讀若匪。
跀：斷足也。从足月聲。
趽：曲脛馬也。从足方聲。讀與彭同。
趹：馬行皃。从足，決省聲。
趼：獸足企也。从足幵聲。
路：道也。从足从各。
蹸：轢也。从足㷠聲。
跂：足多指也。从足支聲。
蹮：蹁蹮，旋行。从足䙴聲。
蹭：蹭蹬，失道也。从足曾聲。
蹬：蹭蹬也。从足登聲。
蹉：蹉跎，失時也。从足差聲。
跎：蹉跎也。从足它聲。
蹙：迫也。从足戚聲。臣鉉等案：李善文選注通蹴字。
踸：踸踔，行無常皃。从足甚聲。


### 疋部
疋：足也。上象腓腸，下从止。弟子職曰：“問疋何止。”古文以爲詩·大疋字。亦以爲足字。或曰胥字。一曰疋，記也。凡疋之屬皆从疋。
𤴙：門戶疏䆫也。从疋，疋亦聲。囪象𤴙形。讀若疏。
𤕟：通也。从爻从疋，疋亦聲。


### 品部
品：眾庶也。从三口。凡品之屬皆从品。
喦：多言也。从品相連。春秋傳曰：“次于喦北。”讀與聶同。
喿：鳥羣鳴也。从品在木上。


### 龠部
龠：樂之竹管，三孔，以和眾聲也。从品、侖。侖，理也。凡龠之屬皆从龠。
䶴：䶴，音律管壎之樂也。从龠炊聲。
䶵：管樂也。从龠虒聲。
龢：調也。从龠禾聲。讀與和同。
龤：樂和龤也。从龠皆聲。虞書曰：“八音克龤。”


### 冊部
冊：符命也。諸矦進受於王也。象其札一長一短，中有二編之形。凡冊之屬皆从冊。
嗣：諸侯嗣國也。从冊从口，司聲。
扁：署也。从戶、冊。戶冊者，署門戶之文也。


## 卷三 (㗊舌干𧮫只㕯句丩古十卅言誩音䇂丵菐𠬞𠬜共異舁𦥑䢅爨革鬲䰜爪丮鬥又𠂇史支𦘒聿畫隶臤臣殳殺𠘧寸皮㼱攴教卜用爻㸚)

### 㗊部
㗊：眾口也。从四口。凡㗊之屬皆从㗊。讀若戢。又讀若呶。
嚚：語聲也。从㗊臣聲。
囂：聲也。气出頭上。从㗊从頁。頁，首也。
嘂：高聲也。一曰大呼也。从㗊丩聲。《春秋公羊傳》曰：“魯昭公嘂然而哭。”
𡅻：呼也。从㗊萈聲。讀若讙。
器：皿也。象器之口，犬所以守之。


### 舌部
舌：在口，所以言也、別味也。从干从口，干亦聲。凡舌之屬皆从舌。
𦧥：歠也。从舌沓聲。
舓：以舌取食也。从舌易聲。


### 部
干：犯也。从反入，从一。凡干之屬皆从干。
𢆉：㨖也。从干。入一爲干，入二爲𢆉。讀若能。言稍甚也。
屰：不順也。从干下屮。屰之也。


### 𧮫部
𧮫：口上阿也。从口，上象其理。凡𧮫之屬皆从𧮫。
㐁：舌皃。从𧮫省。象形。


### 只部
只：語巳詞也。从口，象气下引之形。凡只之屬皆从只。
𠷓：聲也。从只甹聲。讀若聲。


### 㕯部
㕯：言之訥也。从口从内。凡㕯之屬皆从㕯。
矞：以錐有所穿也。从矛从㕯。一曰滿有所出也。
商：从外知内也。从㕯，章省聲。


### 句部
句：曲也。从口丩聲。凡句之屬皆从句。
拘：止也。从句从手，句亦聲。
笱：曲竹捕魚笱也。从竹从句，句亦聲。
鉤：曲也。从金从句，句亦聲。


### 丩部
丩：相糾繚也。一曰瓜瓠結丩起。象形。凡丩之屬皆从丩。
𦱠：艸之相丩者。从茻从丩，丩亦聲。
糾：繩三合也。从糸、丩。


### 古部
古：故也。从十、口。識前言者也。凡古之屬皆从古。
嘏：大遠也。从古叚聲。


### 十部
十：數之具也。一爲東西，丨爲南北，則四方中央備矣。凡十之屬皆从十。
丈：十尺也。从又持十。
千：十百也。从十从人。
肸：響，布也。从十从䏌。
卙：卙卙，盛也。从十从甚。汝南名蠶盛曰卙。
博：大通也。从十从尃。尃，布也。
㔹：材十人也。从十力聲。
廿：二十并也。古文省。
𠦫：詞之𠦫矣。从十咠聲。


### 卅部
卅：三十并也。古文省。凡卅之屬皆从卅。
世：三十年爲一丗。从卅而曳長之。亦取其聲也。


### 言部
言：直言曰言，論難曰語。从口䇂聲。凡言之屬皆从言。
譻：聲也。从言賏聲。
謦：欬也。从言殸聲。殸，籒文磬字。
語：論也。从言吾聲。
談：語也。从言炎聲。
謂：報也。从言胃聲。
諒：信也。从言京聲。
詵：致言也。从言从先，先亦聲。《詩》曰：“螽斯羽詵詵兮。”
請：謁也。从言青聲。
謁：白也。从言曷聲。
許：聽也。从言午聲。
諾：𧭭也。从言若聲。
𧭭：以言對也。从言𨿳聲。
讎：猶𧭭也。从言雔聲。
諸：辯也。从言者聲。
詩：志也。从言寺聲。
讖：驗也。从言韱聲。
諷：誦也。从言風聲。
誦：諷也。从言甬聲。
讀：誦書也。从言賣聲。
𠶷：快也。从言从中。
訓：說教也。从言川聲。
誨：曉教也。从言每聲。
譔：專教也。从言巽聲。
譬：諭也。从言辟聲。
謜：徐語也。从言原聲。《孟子》曰：“故謜謜而來。”
詇：早知也。从言央聲。
諭：告也。从言俞聲。
詖：辯論也。古文以爲頗字。从言皮聲。
諄：告曉之孰也。从言𦎫聲。讀若庉。
謘：語諄謘也。从言屖聲。
詻：論訟也。《傳》曰：“詻詻孔子容。”从言各聲。
誾：和說而諍也。从言門聲。
謀：慮難曰謀。从言某聲。
謨：議謀也。从言莫聲。《虞書》曰：“咎繇謨。”
訪：汎謀曰訪。从言方聲。
諏：聚謀也。从言取聲。
論：議也。从言侖聲。
議：語也。从言義聲。
訂：平議也。从言丁聲。
詳：審議也。从言羊聲。
諟：理也。从言是聲。
諦：審也。从言帝聲。
識：常也。一曰知也。从言戠聲。
訊：問也。从言卂聲。
詧：言微親詧也。从言，察省聲。
謹：愼也。从言堇聲。
䚮：厚也。从言乃聲。
諶：誠諦也。从言甚聲。《詩》曰：“天難諶斯。”
信：誠也。从人从言。會意。
訦：燕、代、東齊謂信訦。从言冘聲。
誠：信也。从言成聲。
誡：敕也。从言戒聲。
誋：誡也。从言忌聲。
諱：誋也。从言韋聲。
誥：告也。从言告聲。
詔：告也。从言从召，召亦聲。
誓：約束也。从言折聲。
譣：問也。从言僉聲。《周書》曰：“勿以譣人。”
詁：訓故言也。从言古聲。《詩》曰詁訓。
藹：臣盡力之美。从言葛聲。《詩》曰：“譪譪王多吉士。”
誎：餔旋促也。从言束聲。
諝：知也。从言胥聲。
証：諫也。从言正聲。
諫：証也。从言柬聲。
諗：深諫也。从言念聲。《春秋傳》曰：“辛伯諗周桓公。”
課：試也。从言果聲。
試：用也。从言式聲。《虞書》曰：“明試以功。”
諴：和也。从言咸聲。《周書》曰：“不能諴于小民。”
䚻：徒歌。从言、肉。
詮：具也。从言全聲。
訢：喜也。从言斤聲。
說：說，釋也。从言、兌。一曰談說。
計：會也。筭也。从言从十。
諧：詥也。从言皆聲。
詥：諧也。从言合聲。
調：和也。从言周聲。
話：合會善言也。从言𠯑聲。《傳》曰：“告之話言。”
諈：諈諉，纍也。从言𡍮聲。
諉：纍也。从言委聲。
警：戒也。从言从敬，敬亦聲。
謐：靜語也。从言𥁑聲。一曰無聲也。
謙：敬也。从言兼聲。
𧧼：人所宜也。从言从宜，宜亦聲。
詡：大言也。从言羽聲。
諓：善言也。从言戔聲。一曰謔也。
誐：嘉善也。从言我聲。《詩》曰：“誐以溢我。”
詷：共也。一曰譀也。从言同聲。《周書》曰：“在夏后之詷。”
設：施陳也。从言从殳。殳，使人也。
護：救視也。从言蒦聲。
譞：譞，慧也。从言，圜省聲。
誧：大也。一曰人相助也。从言甫聲。讀若逋。
諰：思之意。从言从思。
託：寄也。从言乇聲。
記：疏也。从言己聲。
譽：稱也。从言與聲。
譒：𢾭也。从言番聲。《商書》曰：“王譒告之。”
謝：辤去也。从言䠶聲。
謳：齊歌也。从言區聲。
詠：歌也。从言永聲。
諍：止也。从言爭聲。
𧦝：召也。从言乎聲。
謼：𧦝謼也。从言虖聲。
訖：止也。从言气聲。
諺：傳言也。从言彥聲。
訝：相迎也。从言牙聲。《周禮》曰：“諸侯有卿訝發。”
詣：𠋫至也。从言旨聲。
講：和解也。从言冓聲。
謄：迻書也。从言朕聲。
訒：頓也。从言刃聲。《論語》曰：“其言也訒。”
訥：言難也。从言从内。
謯：謯，娽也。从言虘聲。
𧧹：待也。从言伿聲。讀若䭆。
譥：痛呼也。从言敫聲。
譊：恚呼也。从言堯聲。
謍：小聲也。从言，熒省聲。《詩》曰：“謍謍青蠅。”
諎：大聲也。从言昔聲。讀若笮。
諛：諂也。从言㬰聲。
讇：諛也。从言閻聲。
諼：詐也。从言爰聲。
謷：不肖人也。从言敖聲。一曰哭不止，悲聲謷謷。
訹：誘也。从言术聲。
詑：沇州謂欺曰詑。从言它聲。
謾：欺也。从言曼聲。
譇：譇拏，羞窮也。从言奢聲。
𧧻：慙語也。从言作聲。
謺：謺讘也。从言執聲。
謰：謰謱也。从言連聲。
謱：謰謱也。从言婁聲。
詒：相欺詒也。一曰遺也。从言台聲。
謲：相怒使也。从言參聲。
誑：欺也。从言狂聲。
譺：騃也。从言疑聲。
𧬮：相誤也。从言𥈀聲。
訕：𧩂也。从言山聲。
譏：誹也。从言幾聲。
誣：加也。从言巫聲。
誹：𧩂也。从言非聲。
謗：毀也。从言㫄聲。
譸：詶也。从言壽聲。讀若醻。《周書》曰：“無或譸張爲幻。”
詶：譸也。从言州聲。
詛：詶也。从言且聲。
䛆：詶也。从言由聲。
誃：離別也。从言多聲。讀若《論語》“跢予之足”。周景王作洛陽誃臺。
誖：亂也。从言孛聲。
䜌：亂也。一曰治也。一曰不絕也。从言、絲。
誤：謬也。从言吳聲。
詿：誤也。从言圭聲。
誒：可惡之辭。从言矣聲。一曰誒然。《春秋傳》曰：“誒誒出出。”
譆：痛也。从言喜聲。
詯：膽气滿聲在人上。从言自聲。讀若反目相睞。
謧：謧詍，多言也。从言离聲。
詍：多言也。从言世聲。《詩》曰：“無然詍詍。”
訾：不思稱意也。从言此聲。《詩》曰：“翕翕訿訿。”
䛬：往來言也。一曰小兒未能正言也。一曰祝也。从言匋聲。
𧧛：𧧛𧧛，多語也。从言冄聲。樂浪有𧧛邯縣。
䜚：語相反䜚也。从言遝聲。
誻：䜚誻也。从言沓聲。
詽：諍語詽詽也。从言幵聲。
讗：言壯㒵。一曰數相怒也。从言巂聲。讀若畫。
訇：騃言聲。从言，勻省聲。漢中西城有訇鄉。又讀若玄。
諞：便巧言也。从言扁聲。《周書》曰：“𢧵𢧵善諞言。”《論語》曰：“友諞佞。”
𧭹：匹也。从言頻聲。
𧥣：扣也。如求婦先𧥣叕之。从言从口，口亦聲。
誽：言相誽司也。从言兒聲。
誂：相呼誘也。从言兆聲。
譄：加也。从言，从曾聲。
詄：忘也。从言失聲。
諅：忌也。从言其聲。《周書》曰：“上不諅于凶德。”
譀：誕也。从言敢聲。
：譀也。从言夸聲。
誕：詞誕也。从言延聲。
䜕：譀也。从言萬聲。
謔：戲也。从言虐聲。《詩》曰：“善戲謔兮。”
詪：眼戾也。从言𥃩聲。
訌：䜋也。从言工聲。《詩》曰：“蟊賊内訌。”
䜋：中止也。从言貴聲。《司馬法》曰：“師多則人䜋。”䜋，止也。
𧬨：聲也。从言歲聲。《詩》曰：“有𧬨其聲。”
諣：疾言也。从言咼聲。
𧮓：譟也。从言魋聲。
譟：擾也。从言喿聲。
訆：大呼也。从言丩聲。《春秋傳》曰：“或訆于宋大廟。”
諕：號也。从言从虎。
讙：譁也。从言雚聲。
譁：讙也。从言華聲。
謣：妄言也。从言雩聲。
譌：譌言也。从言爲聲。《詩》曰：“民之譌言。”
謬：狂者之妄言也。从言翏聲。
詤：夢言也。从言巟聲。
謈：大呼自勉也。从言，暴省聲。
訬：訬，擾也。一曰訬，獪。从言少聲。讀若毚。
諆：欺也。从言其聲。
譎：權詐也。益、梁曰謬欺，天下曰譎。从言矞聲。
詐：欺也。从言乍聲。
訏：詭譌也。从言于聲。一曰訏，𧪰。齊、楚謂信曰訏。
𧪘：咨也。一曰痛惜也。从言差聲。
讋：失气言。一曰不止也。从言，龖省聲。傅毅讀若慴。
謵：言謵讋也。从言習聲。
䛩：相毀也。从言亞聲。一曰畏亞。
䜐：相毀也。从言，隨省聲。
𧮑：嗑也。从言闒聲。
詾：說也。从言匈聲。
訟：爭也。从言公聲。曰：謌訟。
謓：恚也。从言眞聲。賈侍中說：謓，笑。一曰讀若振。
讘：多言也。从言聶聲。河東有狐讘縣。
訶：大言而怒也。从言可聲。
𧧰：訐也。从言臣聲。讀若指。
訐：面相厈罪，相告訐也。从言干聲。
訴：告也。从言，厈省聲。《論語》曰：“訴子路於季孫。”
譖：愬也。从言朁聲。
讒：譖也。从言毚聲。
譴：謫問也。从言遣聲。
謫：罰也。从言啻聲。
諯：數也。一曰相讓也。从言耑聲。讀若專。
讓：相責讓。从言襄聲。
譙：嬈譊也。从言焦聲。讀若嚼。
𧧒：數諫也。从言朿聲。
誶：讓也。从言卒聲。《國語》曰：“誶申胥。”
詰：問也。从言吉聲。
𧫢：責望也。从言望聲。
詭：責也。从言危聲。
證：告也。从言登聲。
詘：詰詘也。一曰屈襞。从言出聲。
𧧁：尉也。从言夗聲。
詗：知處告言之。从言冋聲。
讂：流言也。从言夐聲。
詆：苛也。一曰訶也。从言氐聲。
誰：何也。从言隹聲。
諽：飾也。一曰更也。从言革聲。讀若戒。
讕：怟讕也。从言闌聲。
診：視也。从言㐱聲。
𧪷：悲聲也。从言，斯省聲。
訧：罪也。从言尤聲。《周書》曰：“報以庶訧。”
誅：討也。从言朱聲。
討：治也。从言从寸。
諳：悉也。从言音聲。
讄：禱也。累功德以求福。《論語》云：“讄曰：‘禱尔于上下神祇。’”从言，纍省聲。
諡：行之迹也。从言、兮、皿。闕。
誄：諡也。从言耒聲。
謑：恥也。从言奚聲。
詬：謑詬，恥也。从言后聲。
諜：軍中反閒也。从言枼聲。
該：軍中約也。从言亥聲。讀若心中滿該。
譯：傳譯四夷之言者。从言睪聲。
訄：迫也。从言九聲。讀若求。
謚：笑皃。从言益聲。
譶：疾言也。从三言。讀若沓。
詢：謀也。从言旬聲。
讜：直言也。从言黨聲。
譜：籍録也。从言普聲。《史記》从並。
詎：詎犹豈也。从言巨聲。
𧩮：小也。誘也。从言叜聲。《禮記》曰：“足以𧩮聞。”
謎：隱語也。从言、迷，迷亦聲。
誌：記誌也。从言志聲。
訣：訣别也。一曰法也。从言，決省聲。


### 誩部
誩：競言也。从二言。凡誩之屬皆从誩。讀若競。
譱：吉也。从誩从羊。此與義美同意。
競：彊語也。一曰逐也。从誩，从二人。
讟：痛怨也。从誩𧷏聲。《春秋傳》曰：“民無怨讟。”


### 音部
音：聲也。生於心，有節於外，謂之音。宮商角徵羽，聲；絲竹金石匏土革木，音也。从言含一。凡音之屬皆从音。
響：聲也。从音鄉聲。
韽：下徹聲。从音酓聲。
韶：虞舜樂也。《書》曰：“《簫韶》九成，鳳皇來儀。”从音召聲。
章：樂竟爲一章。从音从十。十，數之終也。
竟：樂曲盡爲竟。从音从人。
韻：和也。从音員聲。裴光遠云：古與均同。未知其審。


### 䇂部
䇂：辠也。从干、二。二，古文上字。凡䇂之屬皆从䇂。讀若愆。張林說。
童：男有辠曰奴，奴曰童，女曰妾。从䇂，重省聲。
妾：有辠女子，給事之得接於君者。从䇂从女。《春秋》云：“女爲人妾。”妾，不娉也。


### 丵部
丵：叢生艸也。象丵嶽相竝出也。凡丵之屬皆从丵。讀若浞。
業：大版也。所以飾縣鍾鼓。捷業如鋸齒，以白畫之。象其鉏鋙相承也。从丵从巾。巾象版。《詩》曰：“巨業維樅。”
叢：聚也。从丵取聲。
對：譍無方也。从丵从口从寸。


### 菐部
菐：瀆菐也。从丵从廾，廾亦聲。凡菐之屬皆从菐。
僕：給事者。从人从菐，菐亦聲。
𠔯：賦事也。从菐从八。八，分之也。八亦聲。讀若頒。一曰讀若非。


### 𠬞部
𠬞：竦手也。从𠂇从又。凡廾之屬皆从廾。今變隸作廾。
奉：承也。从手从廾，𡴀聲。
丞：翊也。从廾从卩从山。山高，奉承之義。
奐：取奐也。一曰大也。从廾，夐省。
弇：蓋也。从廾从合。
𢍰：引給也。从廾睪聲。
𢍉：舉也。从廾甶聲。《春秋傳》曰：“晉人或以廣墜，楚人𢍉之。”黃顥說：廣車陷，楚人爲舉之。杜林以爲騏麟字。
异：舉也。从廾㠯聲。《虞書》曰：“岳曰：异哉！”
弄：玩也。从廾持玉。
𢌻：兩手盛也。从廾𡴆聲。
𢍏：摶飯也。从廾釆聲。釆，古文辦字。讀若書卷。
𢌳：持弩拊。从廾、肉。讀若逵。
戒：警也。从廾持戈，以戒不虞。
兵：械也。从廾持斤，并力之皃。
龏：慤也。从廾龍聲。
弈：圍棊也。从廾亦聲。《論語》曰：“不有博弈者乎！”
具：共置也。从廾，从貝省。古以貝爲貨。


### 𠬜部
𠬜：引也。从反廾。凡𠬜之屬皆从𠬜。今變隸作大。
樊：鷙不行也。从𠬜从棥，棥亦聲。
奱：樊也。从𠬜䜌聲。


### 共部
共：同也。从廿、廾。凡共之屬皆从共。
龔：給也。从共龍聲。


### 異部
異：分也。从廾从畀。畀，予也。凡異之屬皆从異。
戴：分物得增益曰戴。从異𢦔聲。


### 舁部
舁：共舉也。从𦥑从廾。凡舁之屬皆从舁。讀若余。
𢍱：升高也。从舁囟聲。
與：黨與也。从舁从与。
興：起也。从舁从同。同力也。


### 𦥑部
𦥑：叉手也。从𠀉、彐。凡𦥑之屬皆从𦥑。
要：身中也。象人要自𦥑之形。从𦥑，交省聲。


### 䢅部
䢅：早昧爽也。从𦥑从辰。辰，時也。辰亦聲。𠃨夕爲𡖊，臼辰爲䢅，皆同意。凡䢅之屬皆从䢅。
䢉：耕也。从䢅囟聲。


### 爨部
爨：齊謂之炊爨。𦥑象持甑，冂爲竈口，廾推林内火。凡爨之屬皆从爨。
𦦧：所以枝鬲者。从爨省，鬲省。
釁：血祭也。象祭竈也。从爨省，从酉。酉，所以祭也。从分，分亦聲。


### 革部
革：獸皮治去其毛，革更之。象古文革之形。凡革之屬皆从革。
鞹：去毛皮也。《論語》曰：“虎豹之鞹。”从革郭聲。
靬：靬，乾革也。武威有麗靬縣。从革干聲。
𩊚：生革可以爲縷束也。从革各聲。
鞄：柔革工也。从革包聲。讀若朴。《周禮》曰：“柔皮之工鮑氏。”鞄卽鮑也。
䩵：攻皮治鼓工也。从革軍聲。讀若運。
鞣：耎也。从革从柔，柔亦聲。
靼：柔革也。从革，从旦聲。
鞼：韋繡也。从革貴聲。
鞶：大帶也。《易》曰：“或錫之鞶帶。”男子帶鞶，婦人帶絲。从革般聲。
鞏：以韋束也。《易》曰：“鞏用黃牛之革。”从革巩聲。
鞔：履空也。从革免聲。
靸：小兒履也。从革及聲。讀若沓。
䩕：䩕角，鞮屬。从革卬聲。
鞮：革履也。从革是聲。
䩡：鞮䩡沙也。从革从夾，夾亦聲。
𩌦：鞮屬。从革徙聲。
鞵：革生鞮也。从革奚聲。
靪：補履下也。从革丁聲。
鞠：蹋鞠也。从革匊聲。
鞀：鞀遼也。从革召聲。
𩌑：量物之𩌑。一曰抒井𩌑。古以革。从革冤聲。
鞞：刀室也。从革卑聲。
鞎：車革前曰鞎。从革艮聲。
鞃：車軾也。从革弘聲。《詩》曰：“鞹鞃淺幭。”讀若穹。
鞪：車軸束也。从革敄聲。
䩛：車束也。从革必聲。
𩎑：車衡三束也。曲轅𩎈縛，直轅𨏉縛。从革爨聲。讀若《論語》“鑽燧”之“鑽”。
𩊝：蓋杠絲也。从革旨聲。
鞁：車駕具也。从革皮聲。
鞥：轡鞥。从革弇聲。讀若譍。一曰龍頭繞者。
靶：轡革也。从革巴聲。
𩎍：著掖鞥也。从革顯聲。
靳：當膺也。从革斤聲。
䩶：驂具也。从革𧈪聲。讀若騁蜃。
靷：引軸也。从革引聲。
䩪：車鞁具也。从革官聲。
𩊪：車鞁具也。从革豆聲。
䩒：輨内環靼也。从革于聲。
𩌏：車下索也。从革尃聲。
𩋊：車具也。从革奄聲。
𩋁：車具也。从革叕聲。
鞌：馬鞁具也。从革从安。
䩸：鞌毳飾也。从革茸聲。
䩞：鞌飾。从革占聲。
鞈：防汗也。从革合聲。
勒：馬頭絡銜也。从革力聲。
鞙：大車縛軛靼。从革肙聲。
𩋠：勒靼也。从革面聲。
靲：鞮也。从革今聲。
鞬：所以戢弓矢。从革建聲。
韇：弓矢韇也。从革𧷏聲。
䪎：緌也。从革巂聲。
䩯：急也。从革亟聲。
鞭：驅也。从革𠊳聲。
鞅：頸靼也。从革央聲。
韄：佩刀絲也。从革蒦聲。
𩉺：馬尾駝也。从革它聲。今之般緧。
䩤：繫牛脛也。从革見聲。
鞘：刀室也。从革肖聲。
韉：馬鞁具也。从革薦聲。
鞾：鞮屬。从革華聲。
靮：馬羈也。从革勺聲。


### 鬲部
鬲：鼎屬。實五觳。斗二升曰觳。象腹交文，三足。凡鬲之屬皆从鬲。
䰙：三足鍑也。一曰滫米器也。从鬲支聲。
鬹：三足釜也。有柄喙。讀若嬀。从鬲規聲。
鬷：釜屬。从鬲㚇聲。
𩰫：秦名土釜曰𩰫。从鬲𡕒聲。讀若過。
鬵：大釜也。一曰鼎大上小下若甑曰鬵。从鬲兓聲。讀若岑。
䰝：鬵屬。从鬲曾聲。
鬴：鍑屬。从鬲甫聲。
鬳：鬲屬。从鬲虍聲。
融：炊气上出也。从鬲，蟲省聲。
𩱴：炊气㒵。从鬲嚻聲。
𩰱：煑也。从鬲羊聲。
𩰾：涫也。从鬲沸聲。


### 䰜部
䰜：㽁也。古文亦鬲字。象孰飪五味气上出也。凡䰜之屬皆从𩰲。
𩱡：鬻也。从𩰲侃聲。
鬻：䭈也。从𩰲米聲。
𩱍：䭈也。从𩰲古聲。
𩱧：五味盉羹也。从𩰲从羔。《詩》曰：“亦有和𩱧。”
𩱫：鼎實。惟葦及蒲。陳畱謂䭈爲𩱫。从𩰲速聲。
𩱱：鬻也。从𩰲毓聲。
𩱷：涼州謂鬻爲𩱸。从𩰲𥽘聲。
𩱓：粉餅也。从𩰲耳聲。
𩱦：𤎅也。从𩰲芻聲。
𩱲：内肉及菜湯中薄出之。从𩰲翟聲。
䰞：孚也。从𩰲者聲。
𩱚：吹聲沸也。从𩰲孛聲。


### 爪部
爪：丮也。覆手曰爪。象形。凡爪之屬皆从爪。
孚：卵孚也。从爪从子。一曰信也。
爲：母猴也。其爲禽好爪。爪，母猴象也。下腹爲母猴形。王育曰：“爪，象形也。”
𤓯：亦丮也。从反爪。闕。


### 丮部
丮：持也。象手有所丮據也。凡丮之屬皆从丮。讀若𢧢。
𡎐：種也。从坴、丮。持亟種之。《書》曰：“我𡎐黍稷。”
𦏧：食飪也。从丮𦎫聲。《易》曰：“孰飪。”
𩛥：設飪也。从丮从食，才聲。讀若載。
𢀜：袌也。从丮工聲。
谻：相踦之也。从丮𧮫聲。
𢦚：擊踝也。从丮从戈。讀若踝。
𠩀：拖持也。从反丮。闕。


### 鬥部
鬥：兩士相對，兵杖在後，象鬥之形。凡鬥之屬皆从鬥。
鬭：遇也。从鬥斲聲。
鬨：鬭也。从鬥共聲。《孟子》曰：“鄒與魯鬨。”
䰘：經繆殺也。从鬥翏聲。
鬮：鬭取也。从鬥龜聲。讀若三合繩糾。
𩰞：智少力劣也。从鬥爾聲。
𩰟：鬭連結𩰝紛相牽也。从鬥燹聲。
𩰗：鬭也。从鬥，賓省聲。讀若賓。
鬩：恆訟也。《詩》云：“兄弟鬩于牆。”从鬥从兒。兒，善訟者也。
𩰎：試力士錘也。从鬥从戈。或从戰省。讀若縣。
鬧：不静也。从市、鬥。


### 又部
又：手也。象形。三指者，手之𠛱多略不過三也。凡又之屬皆从又。
右：手口相助也。从又从口。
厷：臂上也。从又，从古文。
叉：手指相錯也。从又，象叉之形。
㕚：手足甲也。从又，象㕚形。
父：矩也。家長率教者。从又舉杖。
叜：老也。从又从灾。闕。
燮：和也。从言从又、炎。籒文𤎬从𢆉。𢆉，音飪。讀若溼。
曼：引也。从又冒聲。
𠭙：引也。从又𢑚聲。𢑚，古文申。
夬：分決也。从又�，象決形。
尹：治也。从又、丿，握事者也。
𠭯：又卑也。从又虘聲。
𠭰：引也。从又𠩺聲。
㕞：拭也。从又持巾在尸下。
及：逮也。从又从人。
秉：禾束也。从又持禾。
反：覆也。从又，厂反形。
𠬝：治也。从又从卪。卪，事之節也。
𠬢：滑也。《詩》云：“𠬢兮達兮。”从又、屮。一曰取也。
𠭥：楚人謂卜問吉凶曰𠭥。从又持祟，祟亦聲。讀若贅。
叔：拾也。从又尗聲。汝南名收芌爲叔。
𠬸：入水有所取也。从又在囘下。囘，古文回。回，淵水也。讀若沫。
取：捕取也。从又从耳。《周禮》：“獲者取左耳。”《司馬法》曰：“載獻聝。”聝者，耳也。
彗：掃竹也。从又持甡。
叚：借也。闕。
友：同𢖽爲友。从二又。相交友也。
度：法制也。从又，庶省聲。


### 𠂇部
𠂇：𠂇手也。象形。凡𠂇之屬皆从𠂇。
卑：賤也。執事也。从𠂇、甲。


### 史部
史：記事者也。从又持中。中，正也。凡史之屬皆从史。
事：職也。从史，之省聲。


### 支部
支：去竹之枝也。从手持半竹。凡支之屬皆从支。
攲：持去也。从支奇聲。


### 𦘒部
𦘒：手之疌巧也。从又持巾。凡𦘒之屬皆从𦘒。
𢄥：習也。从𦘒㣇聲。
肅：持事振敬也。从𦘒在𣶒上，戰戰兢兢也。


### 聿部
聿：所以書也。楚謂之聿，吳謂之不律，燕謂之弗。从𦘒一聲。凡聿之屬皆从聿。
筆：秦謂之筆。从聿从竹。
𦘔：聿飾也。从聿从彡。俗語以書好爲𦘔。讀若𣸁。
書：著也。从聿者聲。


### 畫部
畫：界也。象田四界。聿，所以畫之。凡畫之屬皆从畫。
晝：日之出入，與夜爲界。从畫省，从日。


### 隶部
隶：及也。从又，从㞑省。又，持㞑者，从後及之也。凡隶之屬皆从隶。
𨽿：及也。从隶枲聲。《詩》曰：“𨽿天之未陰雨。”
隸：附箸也。从隶柰聲。


### 臤部
臤：堅也。从又臣聲。凡臤之屬皆从臤。讀若鏗鏘之鏗。古文以爲賢字。
緊：纏絲急也。从臤，从絲省。
堅：剛也。从臤从土。
豎：豎立也。从臤豆聲。


### 臣部
臣：牽也。事君也。象屈服之形。凡臣之屬皆从臣。
臦：乖也。从二臣相違。讀若誑。
臧：善也。从臣戕聲。


### 殳部
殳：以杸殊人也。《禮》：“殳以積竹，八觚，長丈二尺，建於兵車，車旅賁以先驅。”从又几聲。凡殳之屬皆从殳。
祋：殳也。从殳示聲。或說城郭市里，高縣羊皮，有不當入而欲入者，暫下以驚牛馬曰祋。故从示、殳。《詩》曰：“何戈與祋。”
杸：軍中士所持殳也。从木从殳。《司馬法》曰：“執羽从杸。”
毄：相擊中也。如車相擊。故从殳从軎。
㱿：从上擊下也。一曰素也。从殳𡉉聲。𡉉，苦江切。
㱽：下擊上也。从殳冘聲。
𣪌：繇擊也。从殳豆聲。古文祋如此。
𣫐：縣物𣪐擊。从殳𠃬聲。
𧰵：椎毄物也。从殳豖聲。
毆：捶毄物也。从殳區聲。
毃：擊頭也。从殳高聲。
殿：擊聲也。从殳𡱂聲。
殹：擊中聲也。从殳医聲。
段：椎物也。从殳，耑省聲。
𣪯：擊空聲也。从殳宮聲。
殽：相雜錯也。从殳肴聲。
毅：妄怒也。一曰有決也。从殳豙聲。
㲃：揉屈也。从殳从𠧢。𠧢，古文叀字。廏字从此。
役：戍邊也。从殳从彳。
㱾：㱾改，大剛卯也。以逐精鬼。从殳亥聲。


### 殺部
殺：戮也。从殳杀聲。凡殺之屬皆从殺。
弑：臣殺君也。《易》曰：“臣弑其君。”从殺省，式聲。


### 𠘧部
𠘧：鳥之短羽飛𠘧𠘧也。象形。凡𠘧之屬皆从𠘧。讀若殊。
㐱：新生羽而飛也。从𠘧从彡。
鳧：舒鳧，鶩也。从鳥𠘧聲。


### 寸部
寸：十分也。人手卻一寸，動𧖴，謂之寸口。从又从一。凡寸之屬皆从寸。
寺：廷也。有法度者也。从寸之聲。
將：帥也。从寸，𤖕省聲。
𢒫：繹理也。从工从口从又从寸。工、口，亂也。又、寸，分理之。彡聲。此與𤕦同意。度，人之兩臂爲尋，八尺也。
專：六寸簿也。从寸叀聲。一曰專，紡專。
尃：布也。从寸甫聲。
導：導，引也。从寸道聲。


### 皮部
皮：剥取獸革者謂之皮。从又，爲省聲。凡皮之屬皆从皮。
皰：面生气也。从皮包聲。
皯：面黑气也。从皮干聲。
皸：足坼也。从皮軍聲。
皴：皮細起也。从皮夋聲。


### 㼱部
㼱：柔韋也。从北，从皮省，从敻省。凡㼱之屬皆从㼱。讀若耎。一曰若雋。
𤮪：羽獵韋絝。从㼱灷聲。


### 攴部
攴：小擊也。从又卜聲。凡攴之屬皆从攴。
啟：教也。从攴启聲。《論語》曰：“不憤不啟。”
徹：通也。从彳从攴从育。
肇：擊也。从攴，肈省聲。
敏：疾也。从攴每聲。
敃：彊也。从攴民聲。
敄：彊也。从攴矛聲。
敀：迮也。从攴白聲。《周書》曰：“常敀常任。”
整：齊也。从攴从束从正，正亦聲。
效：象也。从攴交聲。
故：使爲之也。从攴古聲。
政：正也。从攴从正，正亦聲。
𢻱：𢾭也。从攴也聲。讀與施同。
𢾭：𢻱也。从攴尃聲。《周書》曰：“用𢾭遺後人。”
敟：主也。从攴典聲。
𣀷：數也。从攴麗聲。
數：計也。从攴婁聲。
𣿊：辟𣿊鐵也。从攴从湅。
孜：汲汲也。从攴子聲。《周書》曰：“孜孜無怠。”
攽：分也。从攴分聲。《周書》曰：“乃惟孺子攽。”亦讀與彬同。
𢽎：止也。从攴旱聲。《周書》曰：“𢽎我于艱。”
敳：有所治也。从攴豈聲。讀若豤。
敞：平治高土，可以遠望也。从攴尚聲。
敒：理也。从攴伸聲。
改：更也。从攴、己。李陽冰曰：“已有過，攴之卽改。”
變：更也。从攴䜌聲。
更：改也。从攴丙聲。
敕：誡也。臿地曰敕。从攴束聲。
𦔼：使也。从攴，𦔮省聲。
斂：收也。从攴僉聲。
敹：擇也。从攴𥹄聲。《周書》曰：“敹乃甲胄。”
敿：繫連也。从攴喬聲。《周書》曰：“敿乃干。”讀若矯。
㪉：合會也。从攴从合，合亦聲。
敶：𠛱也。从攴陳聲。
敵：仇也。从攴啻聲。
救：止也。从攴求聲。
敓：彊取也。《周書》曰：“敓攘矯虔。”从攴兌聲。
斁：解也。从攴睪聲。《詩》云：“服之無斁。”斁，猒也。一曰終也。
赦：置也。从攴赤聲。
攸：行水也。从攴从人，水省。
𢻲：撫也。从攴亾聲。讀與撫同。
敉：撫也。从攴米聲。《周書》曰：“亦未克敉公功。”讀若弭。
敡：侮也。从攴从易，易亦聲。
𢾝：戾也。从攴韋聲。
敦：怒也。詆也。一曰誰何也。从攴𦎫聲。
𣀆：朋侵也。从攴从羣，羣亦聲。
敗：毀也。从攴、貝。敗、賊皆从貝，會意。
𢿳：煩也。从攴从𤔔，𤔔亦聲。
寇：暴也。从攴从完。
𢾫：剌也。从攴蚩聲。
𢾅：閉也。从攴度聲。讀若杜。
敜：塞也。从攴念聲。《周書》曰：“敜乃穽。”
㪤：㪤盡也。从攴畢聲。
收：捕也。从攴丩聲。
鼓：擊鼓也。从攴从壴，壴亦聲。
攷：敂也。从攴丂聲。
敂：擊也。从攴句聲。讀若扣。
攻：擊也。从攴工聲。
敲：橫擿也。从攴高聲。
𢽴：擊也。从攴豖聲。
𢼟：放也。从攴㞷聲。
𠩺：坼也。从攴从厂。厂之性坼，果孰有味亦坼。故謂之𠩺，从未聲。
斀：去陰之刑也。从攴蜀聲。《周書》曰：“刖劓斀黥。”
敯：冒也。从攴昬聲。《周書》曰：“敯不畏死。”
敔：禁也。一曰樂器，椌楬也，形如木虎。从攴吾聲。
㪙：研治也。从攴果聲。舜女弟名㪙首。
鈙：持也。从攴金聲。讀若琴。
𣀘：棄也。从攴𠷎聲。《周書》以爲討。《詩》云：“無我𢿟兮。”
畋：平田也。从攴、田。《周書》曰：“畋尒田。”
攺：㱾改，大剛卯，以逐鬼鬽也。从攴巳聲。讀若巳。
敘：次弟也。从攴余聲。
㪏：毀也。从攴卑聲。
㪒：㪏也。从攴兒聲。
牧：養牛人也。从攴从牛。《詩》曰：“牧人乃夢。”
敇：擊馬也。从攴朿聲。
𣀔：小舂也。从攴算聲。
𢿲：䚫田也。从攴堯聲。


### 教部
教：上所施下所效也。从攴从孝。凡教之屬皆从教。
斆：覺悟也。从教从冂。冂，尚矇也。臼聲。


### 卜部
卜：灼剥龜也，象灸龜之形。一曰象龜兆之從橫也。凡卜之屬皆从卜。
卦：筮也。从卜圭聲。
卟：卜以問疑也。从口、卜。讀與稽同。《書》云“卟疑”。
貞：卜問也。从卜，貝以爲贄。一曰鼎省聲。京房所說。
𠧩：《易》卦之上體也。《商書》曰：“貞曰𠧩。”从卜每聲。
占：視兆問也。从卜从口。
𠧙：卜問也。从卜召聲。
𠧞：灼龜坼也。从卜；兆，象形。


### 用部
用：可施行也。从卜从中。衞宏說。凡用之屬皆从用。
甫：男子美稱也。从用、父，父亦聲。
庸：用也。从用从庚。庚，更事也。《易》曰：“先庚三日。”
𤰈：具也。从用，茍省。
甯：所願也。从用，寕省聲。


### 爻部
爻：交也。象《易》六爻頭交也。凡爻之屬皆从爻。
棥：藩也。从爻从林。《詩》曰：“營營青蠅，止于棥。”


### 㸚部
㸚：二爻也。凡㸚之屬皆从㸚。
爾：麗爾，猶靡麗也。从冂从㸚，其孔㸚，尒聲。此與爽同意。
爽：明也。从㸚从大。


## 卷四 (𡕥目䀠眉盾自𪞶鼻皕習羽隹奞雈𦫳𥄕羊羴瞿雔雥鳥烏𠦒冓幺𢆶叀玄予放𠬪𣦼歺死冎骨肉筋刀刃㓞丯耒)

### 𡕥部
𡕥：舉目使人也。从攴从目。凡𡕥之屬皆从𡕥。讀若𩖶。
夐：營求也。从𡕥，从人在穴上。《商書》曰：“高宗夢得說，使百工夐求，得之傅巗。”巗，穴也。
䦩：低目視也。从𡕥門聲。弘農湖縣有䦩鄉，汝南西平有䦩亭。
𡙋：大視也。从大、𡕥。讀若齤。


### 目部
目：人眼。象形。重童子也。凡目之屬皆从目。
眼：目也。从目𥃩聲。
𥌡：兒初生瞥者。从目瞏聲。
眩：目無常主也。从目玄聲。
眥：目匡也。从目此聲。
䀹：目㫄毛也。从目夾聲。
𥌭：盧童子也。从目縣聲。
瞦：目童子精也。从目喜聲。讀若禧。
𥌗：目㫄薄緻宀宀也。从目𦤝聲。
𥇖：大目也。从目非聲。
䁂：大目也。从目臤聲。
睅：大目也。从目旱聲。
䁔：大目也。从目爰聲。
瞞：平目也。从目㒼聲。
睴：大目出也。从目軍聲。
矕：目矕矕也。从目䜌聲。
睔：目大也。从目、侖。《春秋傳》有鄭伯睔。
盼：《詩》曰：“美目盼兮。”从目分聲。
盰：目多白也。一曰張目也。从目干聲。
眅：多白眼也。从目反聲。《春秋傳》曰：“鄭游眅，字子明。”
睍：出目也。从目見聲。
矔：目多精也。从目雚聲。益州謂瞋目曰矔。
瞵：目精也。从目粦聲。
窅：深目也。从穴中目。
眊：目少精也。从目毛聲。《虞書》耄字从此。
矘：目無精直視也。从目黨聲。
睒：暫視皃。从目炎聲。讀若白蓋謂之苫相似。
眮：吳楚謂瞋目、顧視曰眮。从目同聲。
䀣：直視也。从目必聲。讀若《詩》云“泌彼泉水”。
瞴：瞴婁，微視也。从目無聲。
䀘：蔽人視也。从目幵聲。讀若攜手。一曰直視也。
睌：睌䁂，目視皃。从目免聲。
眂：眂皃。从目氏聲。
睨：衺視也。从目兒聲。
𥈆：低目視也。从目冒聲。《周書》曰：“武王惟𥈆。”
眓：視高皃。从目戉聲。讀若《詩》曰“施罛濊濊”。
眈：視近而志遠。从目冘聲。《易》曰：“虎視眈眈。”
𢌨：相顧視而行也。从目从㢟，㢟亦聲。
盱：張目也。从目于聲。一曰朝鮮謂盧童子曰盱。
睘：目驚視也。从目袁聲。《詩》曰：“獨行瞏瞏。”
䁴：視而止也。从目亶聲。
䀛：目冥遠視也。从目勿聲。一曰久也。一曰旦明也。
眕：目有所恨而止也。从目㐱聲。
瞟：𥉻也。从目𤐫聲。
𥉻：察也。从目祭聲。
睹：見也。从目者聲。
眔：目相及也。从目，从隶省。
睽：目不相聽也。从目癸聲。
眜：目不明也。从目末聲。
𥈼：轉目視也。从目般聲。
𥌊：小兒白眼也。从目辡聲。
眽：目財視也。从目𠂢聲。
𥉈：失意視也。从目脩聲。
𥇜：謹鈍目也。从目𦎫聲。
瞤：目動也。从目閏聲。
矉：恨張目也。从目賓聲。《詩》曰：“國步斯矉。”
眢：目無明也。从目夗聲。
睢：仰目也。从目隹聲。
䀏：目搖也。从目，勻省聲。
矆：大視也。从目蒦聲。
睦：目順也。从目坴聲。一曰敬和也。
瞻：臨視也。从目詹聲。
瞀：氐目謹視也。从目敄聲。
䁲：小視也。从目買聲。
𥌈：視也。从目監聲。
䁈：省視也。从目，啓省聲。
相：省視也。从目从木。《易》曰：“地可觀者，莫可觀於木。”《詩》曰：“相鼠有皮。”
瞋：張目也。从目眞聲。
瞗：目孰視也。从目鳥聲。讀若雕。
睗：目疾視也。从目易聲。
睊：視皃。从目肙聲。
𥈾：目深皃。从目、窅。讀若《易》曰“勿䘏”之“䘏”。
睼：迎視也。从目是聲。讀若珥瑱之瑱。
䁙：目相戲也。从目晏聲。《詩》曰：“䁙婉之求。”
䁊：短深目皃。从目𥄗聲。
眷：顧也。从目𢍏聲。《詩》曰：“乃眷西顧。”
督：察也。一曰目痛也。从目叔聲。
睎：望也。从目，稀省聲。海岱之閒謂眄曰睎。
看：睎也。从手下目。
瞫：深視也。一曰下視也。又，竊見也。从目覃聲。
睡：坐寐也。从目、垂。
瞑：翕目也。从目、冥，冥亦聲。
眚：目病生翳也。从目生聲。
瞥：過目也。又，目翳也。从目敝聲。一曰財見也。
眵：目傷眥也。从目多聲。一曰瞢兜。
𥋚：目眵也。从目，蔑省聲。
䀗：涓目也。从目夬聲。
䀶：目病也。从目良聲。
眛：目不明也。从目未聲。
瞯：戴目也。从目閒聲。江淮之間謂眄曰瞯。
眯：艸入目中也。从目米聲。
眺：目不正也。从目兆聲。
睞：目童子不正也。从目來聲。
睩：目睞謹也。从目彔聲。讀若鹿。
䀺：眣也。从目攸聲。
眣：目不正也。从目失聲。
矇：童矇也。一曰不明也。从目蒙聲。
眇：一目小也。从目从少，少亦聲。
眄：目偏合也。一曰衺視也。秦語。从目丏聲。
䀩：眄也。从目各聲。
盲：目無牟子。从目亡聲。
䁍：目陷也。从目咸聲。
瞽：目但有眹也。从目鼓聲。
𥈟：無目也。从目叜聲。
䁝：惑也。从目，榮省聲。
睉：目小也。从目坐聲。
𥄗：捾目也。从目、㕚。
睇：目小視也。从目弟聲。南楚謂眄曰睇。
瞚：開闔目數搖也。从目寅聲。
眙：直視也。从目台聲。
眝：長眙也。一曰張目也。从目宁聲。
盻：恨視也。从目兮聲。
𥄱：目不明也。从目弗聲。
瞼：目上下瞼也。从目僉聲。
眨：動目也。从目乏聲。
眭：深目也。亦人姓。从目圭聲。
眹：目精也。从目灷聲。案：勝字賸，皆从朕聲。疑古以朕爲眹。
眸：目童子也。从目牟聲。《說文》直作牟。
睚：目際也。从目、厓。


### 䀠部
䀠：左右視也。从二目。凡䀠之屬皆从䀠。讀若拘。又若良士瞿瞿。
𥆞：目圍也。从䀠、𠂆。讀若書卷之卷。古文以爲醜字。
𥇛：目衺也。从䀠从大。大，人也。


### 眉部
眉：目上毛也。从目，象眉之形，上象頟理也。凡眉之屬皆从眉。
省：視也。从眉省，从屮。


### 盾部
盾：瞂也。所以扞身蔽目。象形。凡盾之屬皆从盾。
瞂：盾也。从盾犮聲。
𡐠：盾握也。从盾圭聲。


### 自部
自：鼻也。象鼻形。凡自之屬皆从自。
𦤝：宮不見也。闕。


### 𪞶部
𪞶：此亦自字也。省自者，詞言之气，从鼻出，與口相助也。凡𪞶之屬皆从𪞶。
皆：俱詞也。从比从𪞶。
魯：鈍詞也。从𪞶，鮺省聲。《論語》曰：“參也魯。”
者：別事詞也。从𪞶𣥐聲。𣥐，古文旅字。
㿧：詞也。从𪞶𢏚聲。𢏚與疇同。《虞書》：“帝曰：𤾊咨。”
𥏼：識詞也。从𪞶从亏从知。
百：十十也。从一、白。數，十百爲一貫。相章也。


### 鼻部
鼻：引气自𢌿也。从自、𢌿。凡鼻之屬皆从鼻。
齅：以鼻就臭也。从鼻从臭，臭亦聲。讀若畜牲之畜。
鼾：臥息也。从鼻干聲。讀若汗。
鼽：病寒鼻窒也。从鼻九聲。
齂：臥息也。从鼻隶聲。讀若虺。


### 皕部
皕：二百也。凡皕之屬皆从皕。讀若祕。
奭：盛也。从大从皕，皕亦聲。此燕召公名。讀若郝。《史篇》名醜。


### 習部
習：數飛也。从羽从𪞶。凡習之屬皆从習。
翫：習猒也。从習元聲。《春秋傳》曰：“翫歲而愒日。”


### 羽部
羽：鳥長毛也。象形。凡羽之屬皆从羽。
翨：鳥之彊羽猛者。从羽是聲。
翰：天雞赤羽也。从羽倝聲。《逸周書》曰：“大翰，若翬雉，一名鷐風。周成王時蜀人獻之。”
翟：山雉尾長者。从羽从隹。
翡：赤羽雀也。出鬱林。从羽非聲。
翠：青羽雀也。出鬱林。从羽卒聲。
翦：羽生也。一曰𠂕羽。从羽前聲。
翁：頸毛也。从羽公聲。
翄：翼也。从羽支聲。
𦑜：翅也。从羽革聲。
翹：尾長毛也。从羽堯聲。
𦑚：羽本也。一曰羽初生皃。从羽矦聲。
翮：羽莖也。从羽鬲聲。
𦐛：羽曲也。从羽句聲。
𦐧：羽之𦐧風。亦古諸侯也。一曰射師。从羽幵聲。
翥：飛舉也。从羽者聲。
翕：起也。从羽合聲。
翾：小飛也。从羽瞏聲。
翬：大飛也。从羽軍聲。一曰伊、雒而南，雉五采皆備曰翬。《詩》曰：“如翬斯飛。”
翏：高飛也。从羽从㐱。
翩：疾飛也。从羽扁聲。
翜：捷也。飛之疾也。从羽夾聲。讀若瀒。一曰俠也。
翊：飛㒵。从羽立聲。
𦐇：飛盛皃。从羽从冃。
𦐉：飛盛㒵。从羽之聲。
翱：翱翔也。从羽皐聲。
翔：回飛也。从羽羊聲。
翽：飛聲也。从羽歲聲。《詩》曰：“鳳皇于飛，翽翽其羽。”
翯：鳥白肥澤皃。从羽高聲。《詩》云：“白鳥翯翯。”
䍿：樂舞。以羽𦒛自翳其首，以祀星辰也。从羽王聲。讀若皇。
翇：樂舞。執全羽以祀社稷也。从羽犮聲。讀若紱。
翿：翳也。所以舞也。从羽𣪐聲。《詩》曰：“左執翿。”
翳：華蓋也。从羽殹聲。
翣：棺羽飾也。天子八，諸侯六，大夫四，士二。下垂。从羽妾聲。
翻：飛也。从羽番聲。或从飛。
翎：羽也。从羽令聲。
𦏺：飛聲。从羽工聲。


### 隹部
隹：鳥之短尾緫名也。象形。凡隹之屬皆从隹。
雅：楚烏也。一名鸒，一名卑居。秦謂之雅。从隹牙聲。
隻：鳥一枚也。从又持隹。持一隹曰隻，二隹曰雙。
雒：鵋䳢也。从隹各聲。
閵：今閵。似雊鵒而黃。从隹，𨳏省聲。
巂：周燕也。从隹，屮象其冠也。㕯聲。一曰蜀王望帝，婬其相妻，慙亡去，爲子巂鳥。故蜀人聞子巂鳴，皆起云“望帝”。
𨾔：鳥也。从隹方聲。讀若方。
雀：依人小鳥也。从小、隹。讀與爵同。
猚：鳥也。从隹犬聲。睢陽有猚水。
雗：雗鷽也。从隹倝聲。
雉：有十四種：盧諸雉，喬雉，鳪雉，鷩雉，秩秩海雉，翟山雉，翰雉，卓雉，伊洛而南曰翬，江淮而南曰搖，南方曰𢏚，東方曰甾，北方曰稀，西方曰蹲。从隹矢聲。
雊：雄雌鳴也。雷始動，雉鳴而雊其頸。从隹从句，句亦聲。
雞：知時畜也。从隹奚聲。
雛：雞子也。从隹芻聲。
雡：鳥大雛也。从隹翏聲。一曰雉之莫子爲雡。
離：黃倉庚也。鳴則蠶生。从隹离聲。
雕：鷻也。从隹周聲。
𨿳：鳥也。从隹，瘖省聲。或从人，人亦聲。
𨾦：𨿠也。从隹氐聲。
𨿠：𨾦也。从隹垂聲。
鳽：石鳥。一名雝𪆫。一曰精𠛱。从隹幵聲。《春秋傳》：“秦有士鳽。”
雝：雝𪆫也。从隹邕聲。
雂：鳥也。从隹今聲。《春秋傳》有公子苦雂。
雁：鳥也。从隹从人，厂聲。讀若鴈。
𩁟：𩁟黃也。从隹黎聲。一曰楚雀也。其色黎黑而黃。
雐：鳥也。从隹虍聲。
𨾯：牟母也。从隹奴聲。
雇：九雇。農桑候鳥，扈民不婬者也。从隹戶聲。春雇，鳻盾；夏雇，竊𤣥；秋雇，竊藍；冬雇，竊黃；棘雇，竊丹；行雇，唶唶；宵雇，嘖嘖；桑雇，竊脂；老雇，鷃也。
𨿡：䨄屬。从隹𦎫聲。
䨄：𩁛屬。从隹酓聲。
䧴：鳥也。从隹支聲。一曰䧴度。
𨾊：鳥肥大𨾊𨾊也。从隹工聲。
𩀼：繳𩀼也。从隹㪔聲。一曰飛𩀼也。
隿：繳射飛鳥也。从隹弋聲。
雄：鳥父也。从隹厷聲。
雌：鳥母也。从隹此聲。
䍜：覆鳥令不飛走也。从网、隹。讀若到。
雋：肥肉也。从弓，所以射隹。長沙有下雋縣。
𩁌：飛也。从隹隓聲。


### 奞部
奞：鳥張毛羽自奮也。从大从隹。凡奞之屬皆从奞。讀若睢。
奪：手持隹失之也。从又从奞。
奮：翬也。从奞在田上。《詩》曰：“不能奮飛。”


### 雈部
雈：鴟屬。从隹从𦫳，有毛角。所鳴，其民有旤。凡雈之屬皆从雈。讀若和。
蒦：規蒦，商也。从又持雈。一曰視遽皃。一曰蒦，度也。
雚：小爵也。从雈吅聲。《詩》曰：“雚鳴于垤。”
舊：𨾦舊，舊畱也。从雈臼聲。


### 𦫳部
𦫳：羊角也。象形。凡𦫳之屬皆从𦫳。讀若𦮃。
𦮃：戾也。从𦫳而兆。兆，古文別。
芇：相當也。闕。讀若宀。


### 𥄕部
𥄕：目不正也。从𦫳从目。凡𥄕之屬皆从𥄕。萈从此。讀若末。
瞢：目不明也。从𥄕从䀏。䀏，目數搖也。
𤊾：火不明也。从𥄕从火，𥄕亦聲。《周書》曰：“布重𤊾席。”織蒻席也。讀與蔑同。
蔑：勞目無精也。从𥄕，人勞則蔑然；从戍。


### 羊部
羊：祥也。从𦫳，象頭角足尾之形。孔子曰：“牛羊之字以形舉也。”凡羊之屬皆从羊。
羋：羊鳴也。从羊，象聲气上出。與牟同意。
羔：羊子也。从羊，照省聲。
羜：五月生羔也。从羊宁聲。讀若煑。
𦎦：六月生羔也。从羊敄聲。讀若霧。
羍：小羊也。从羊大聲。讀若達。
䍮：羊未卒歲也。从羊兆聲。或曰：夷羊百斤左右爲䍮。讀若《春秋》“盟于洮”。
羝：牡羊也。从羊氐聲。
羒：牂羊也。从羊分聲。
牂：牡羊也。从羊爿聲。
羭：夏羊牡曰羭。从羊俞聲。
羖：夏羊牡曰羖。从羊殳聲。
羯：羊羖犗也。从羊曷聲。
羠：騬羊也。从羊夷聲。
羳：黃腹羊。从羊番聲。
羥：羊名。从羊巠聲。
𦎷：羊名。从羊執聲。汝南平輿有𦎷亭。讀若晉。
羸：瘦也。从羊𣎆聲。
䍴：羊相𦎸也。从羊委聲。
𦎸：䍴𦎸也。从羊責聲。
羣：輩也。从羊君聲。
𦎣：羣羊相𦎸也。一曰黑羊。从羊垔聲。
𦍧;：羊名。蹏皮可以割桼。从羊此聲。
美：甘也。从羊从大。羊在六畜主給膳也。美與善同意。
羌：西戎牧羊人也。从人从羊，羊亦聲。南方蠻閩从虫，北方狄从犬，東方貉从豸，西方羌从羊：此六種也。西南僰人、僬僥，从人；蓋在坤地，頗有順理之性。唯東夷从大。大，人也。夷俗仁，仁者壽，有君子不死之國。孔子曰：“道不行，欲之九夷，乘桴浮於海。”有以也。
羑：進善也。从羊久聲。文王拘羑里，在湯陰。


### 羴部
羴：羊臭也。从三羊。凡羴之屬皆从羴。
羼：羊相厠也。从羴在尸下。尸，屋也。一曰相出前也。


### 瞿部
瞿：鷹隼之視也。从隹从䀠，䀠亦聲。凡瞿之屬皆从瞿。讀若章句之句。
矍：隹欲逸走也。从又持之，矍矍也。讀若《詩》云“穬彼淮夷”之“穬”。一曰視遽皃。


### 雔部
雔：雙鳥也。从二隹。凡雔之屬皆从雔。讀若醻。
靃：飛聲也。雨而雙飛者，其聲靃然。
雙：隹二枚也。从雔，又持之。


### 雥部
雥：羣鳥也。从三隹。凡雥之屬皆从雥。
䨊：鳥羣也。从雥𣶒聲。
雧：羣鳥在木上也。从雥从木。


### 鳥部
鳥：長尾禽緫名也。象形。鳥之足似匕，从匕。凡鳥之屬皆从鳥。
鳳：神鳥也。天老曰：“鳳之象也，鴻前麐後，蛇頸魚尾，鸛顙鴛思，龍文虎背，燕頷雞喙，五色備舉。出於東方君子之國，翺翔四海之外，過崐崘，飲砥柱，濯羽弱水，莫宿風穴。見則天下大安寕。”从鳥凡聲。
鸞：亦神靈之精也。赤色，五采，雞形。鳴中五音，頌聲作則至。从鳥䜌聲。周成王時氐羌獻鸞鳥。
鸑：鸑鷟，鳳屬，神鳥也。从鳥獄聲。《春秋國語》曰：“周之興也，鸑鷟鳴於岐山。”江中有鸑鷟，似鳧而大，赤目。
鷟：鸑鷟也。从鳥族聲。
鷫：鷫鷞也。五方神鳥也。東方發明，南方焦明，西方鷫鷞，北方幽昌，中央鳳皇。从鳥肅聲。
鷞：鷫鷞也。从鳥爽聲。
鳩：鶻鵃也。从鳥九聲。
鶌：鶌鳩也。从鳥屈聲。
鵻：祝鳩也。从鳥隹聲。
鶻：鶻鵃也。从鳥骨聲。
鵃：鶻鵃也。从鳥舟聲。
𪈅：秸𪈅，尸鳩。从鳥𥱩聲。
鴿：鳩屬。从鳥合聲。
鴠：渴鴠也。从鳥旦聲。
鶪：伯勞也。从鳥狊聲。
𪅡：天龠也。从鳥翏聲。
𪇬：卑居也。从鳥與聲。
鷽：雗鷽，山鵲，知來事鳥也。从鳥，學省聲。
𪆩：鳥黑色多子。師曠曰：“南方有鳥，名曰羌𪆩，黃頭赤目，五色皆備。”从鳥就聲。
鴞：鴟鴞，寕鴂也。从鳥号聲。
鴂：寕鴂也。从鳥夬聲。
䳳：鳥也。从鳥祟聲。
䲱：澤虞也。从鳥方聲。
𪇲：鳥也。从鳥𢧵聲。
𪄭：鳥也。从鳥桼聲。
䳀：鋪豉也。从鳥失聲。
鶤：鶤雞也。从鳥軍聲。讀若運。
𪁾：鳥也。从鳥芺聲。
䳔：鳥也。从鳥臼聲。
𪆄：𪆄𪃐，桃蟲也。从鳥焦聲。
𪃐：𪆄𪃐也。从鳥眇聲。
𪅳：鳥少美長醜爲𪅳離。从鳥畱聲。
𪅀：鳥也。从鳥堇聲。
鵦：欺老也。从鳥彖聲。
𪁑：鳥也。从鳥，說省聲。
𩿢：鳥也。从鳥主聲。
𪂆：鳥也。从鳥昏聲。
鷯：刀鷯。剖葦，食其中蟲。从鳥𤋯聲。
鶠：鳥也。其雌皇。从鳥匽聲。一曰鳳皇也。
鴲：瞑鴲也。从鳥旨聲。
鵅：烏鸔也。从鳥各聲。
鸔：烏鸔也。从鳥暴聲。
鶴：鳴九臯，聲聞于天。从鳥隺聲。
鷺：白鷺也。从鳥路聲。
鵠：鴻鵠也。从鳥告聲。
鴻：鴻鵠也。从鳥江聲。
𪀖：禿𪀖也。从鳥尗聲。
鴛：鴛鴦也。从鳥夗聲。
鴦：鴛鴦也。从鳥央聲。
鵽：鵽鳩也。从鳥叕聲。
𪂚：蔞鵝也。从鳥坴聲。
鴚：鴚鵝也。从鳥可聲。
䳘：鴚鵝也。从鳥我聲。
鴈：䳘也。从鳥、人，厂聲。
鶩：舒鳧也。从鳥敄聲。
鷖：鳧屬。从鳥殹聲。《詩》曰：“鳧鷖在梁。”
𪃈：𪃈𪇷，鳧屬。从鳥契聲。
𪇷：𪃈𪇷也。从鳥辥聲。
䴌：水鳥也。从鳥蒙聲。
鷸：知天將雨鳥也。从鳥矞聲。《禮記》曰：“知天文者冠鷸。”
𪇊：𪇊鷈也。从鳥辟聲。
鷈：𪇊鷈也。从鳥虒聲。
𪈒：𪈒鷀也。从鳥盧聲。
鷀：𪈒鷀也。从鳥兹聲。
𪆖：鷀也。从鳥壹聲。
𪀐：𪀐鵖也。从鳥乏聲。
鵖：𪀐鵖也。从鳥皀聲。
鴇：鳥也。肉出尺𦛹。从鳥𠤏聲。
𪆫：𪄉𪆫也。从鳥渠聲。
䳼：水鴞也。从鳥區聲。
䳁：鳥也。从鳥犮聲。讀若撥。
𪅟：鳥也。从鳥庸聲。
鶃：鳥也。从鳥兒聲。《春秋傳》曰：“六鶃退飛。”
鴺：鴺胡，污澤也。从鳥夷聲。
鴗：天狗也。从鳥立聲。
鶬：麋鴰也。从鳥倉聲。
鴰：麋鴰也。从鳥𠯑聲。
𪁉：𪁉𪂴也。从鳥交聲。一曰𪁉𪈒也。
𪂴：𪁉𪂴也。从鳥青聲。
鳽：𪁉𪂴也。从鳥幵聲。
𪈁：𪈁鴜也。从鳥箴聲。
鴜：𪈁鴜也。从鳥此聲。
鷻：雕也。从鳥敦聲。《詩》曰：“匪鷻匪𪀝。”
𪀝：鷙鳥也。从鳥屰聲。
鷳：鴟也。从鳥閒聲。
鷂：鷙鳥也。从鳥䍃聲。
鷢：白鷢，王鴡也。从鳥厥聲。
鴡：王鴡也。从鳥且聲。
鸛：鸛專，畐蹂。如䧿，短尾。射之，銜矢射人。从鳥雚聲。
鸇：鷐風也。从鳥亶聲。
鷐：鷐風也。从鳥晨聲。
鷙：擊殺鳥也。从鳥執聲。
鴥：鸇飛皃。从鳥穴聲。《詩》曰：“鴥彼晨風。”
鶯：鳥也。从鳥，榮省聲。《詩》曰：“有鶯其羽。”
鴝：鴝鵒也。从鳥句聲。
鵒：鴝鵒也。从鳥谷聲。古者鴝鵒不踰泲。
鷩：赤雉也。从鳥敝聲。《周禮》曰：“孤服鷩冕。”
鵔：鵔鸃，鷩也。从鳥夋聲。
鸃：鵔鸃也。从鳥義聲。秦漢之初，侍中冠鵔鸃冠。
𪄱：雉屬，戇鳥也。从鳥，適省聲。
鶡：似雉，出上黨。从鳥曷聲。
䲸：鳥，似鶡而青，出羌中。从鳥介聲。
鸚：鸚䳇，能言鳥也。从鳥嬰聲。
䳇：鸚䳇也。从鳥母聲。
鷮：走鳴長尾雉也。乘輿以爲防釳，著馬頭上。从鳥喬聲。
𪄼：雌雉鳴也。从鳥唯聲。《詩》曰“有鷕雉鳴。”
䴎：鼠形。飛走且乳之鳥也。从鳥畾聲。
鶾：雉肥鶾音者也。从鳥倝聲。魯郊以丹雞祝曰：“以斯鶾音赤羽，去魯侯之咎。”
鴳：雇也。从鳥安聲。
鴆：毒鳥也。从鳥冘聲。一名運日。
鷇：鳥子生哺者。从鳥𣪊聲。
鳴：鳥聲也。从鳥从口。
鶱：飛㒵。从鳥，寒省聲。
𩿈：鳥聚皃。一曰飛皃。从鳥分聲。
鷓：鷓鴣，鳥名。从鳥庶聲。
鴣：鷓鴣也。从鳥古聲。
鴨：鶩也。俗謂之鴨。从鳥甲聲。
𪀦：谿𪀦，水鳥。从鳥式聲。


### 烏部
烏：孝鳥也。象形。孔子曰：“烏，𥃳呼也。”取其助气，故以爲烏呼。凡烏之屬皆从烏
舄：𩁆也。象形。
焉：焉鳥，黃色，出於江淮。象形。凡字：朋者，羽蟲之屬；烏者，日中之禽；舄者，知太歲之所在；燕者，請子之𠋫，作巢避戊己。所䝿者故皆象形。焉亦是也。


### 𠦒部
𠦒：箕屬。所以推棄之器也。象形。凡𠦒之屬皆从𠦒。官溥說。
畢：田罔也。从𠦒，象畢形。微也。或曰：甶聲。
𨤝：棄除也。从廾推𠦒棄釆也。官溥說：似米而非米者，矢字。
棄：捐也。从廾推𠦒棄之，从𠫓。𠫓，逆子也。


### 冓部
冓：交積材也。象對交之形。凡冓之屬皆从冓。
再：一舉而二也。从冓省。
爯：并舉也。从爪，冓省。


### 幺部
幺：小也。象子初生之形。凡幺之屬皆从幺。
幼：少也。从幺从力。
麼：細也。从幺麻聲。


### 𢆶部
𢆶：微也。从二幺。凡𢆶之屬皆从𢆶。
幽：隱也。从山中𢆶，𢆶亦聲。
幾：微也。殆也。从𢆶从戍。戍，兵守也。𢆶而兵守者，危也。


### 叀部
叀：專小謹也。从幺省；屮，財見也；屮亦聲。凡叀之屬皆从叀。
惠：仁也。从心从叀。
疐：礙不行也。从叀，引而止之也。叀者，如叀馬之鼻。从此與牽同意。


### 玄部
玄：幽遠也。黑而有赤色者爲玄。象幽而入覆之也。凡玄之屬皆从玄。
玆：黑也。从二玄。《春秋傳》曰：“何故使吾水兹？”
玈：黑色也。从玄，旅省聲。義當用黸。


### 予部
予：推予也。象相予之形。凡予之屬皆从予。
舒：伸也。从舍从予，予亦聲。一曰舒，緩也。
幻：相詐惑也。从反予。《周書》曰：“無或譸張爲幻。”


### 放部
放：逐也。从攴方聲。凡放之屬皆从放。
敖：出游也。从出从放。
敫：光景流也。从白从放。讀若龠。


### 𠬪部
𠬪：物落；上下相付也。从爪从又。凡𠬪之屬皆从𠬪。讀若《詩》“摽有梅”。
爰：引也。从𠬪从于。籒文以爲車轅字。
𤔔：治也。幺子相亂，𠬪治之也。讀若亂同。一曰理也。
受：相付也。从𠬪，舟省聲。
𤓿：撮也。从𠬪从己。
爭：引也。从𠬪、𠂆。
𤔌：所依據也。从𠬪、工。讀與隱同。
寽：五指持也。从𠬪一聲。讀若律。
𠭖：進取也。从𠬪古聲。


### 𣦼部
𣦼：殘穿也。从又从歺。凡𣦼之屬皆从𣦼。讀若殘。
㕡：溝也。从𣦼从谷。讀若郝。
㕢：𣦼探堅意也。从𣦼从貝。貝，堅寶也。讀若概。
𠭘：坑也。从𣦼从井，井亦聲。
叡：深明也。通也。从𣦼从目，从谷省。


### 歺部
歺：𠛱骨之殘也。从半冎。凡歺之屬皆从歺。讀若櫱岸之櫱。
𣨙：病也。从歺委聲。
㱪：瞀也。从歺昬聲。
殰：胎敗也。从歺𧶠聲。
歾：終也。从歺勿聲。
𣨛：大夫死曰𣨛。从歺卒聲。
殊：死也。从歺朱聲。漢令曰：“蠻夷長有罪，當殊之。”
殟：胎敗也。从歺𥁕聲。
殤：不成人也。人年十九至十六死，爲長殤；十五至十二死，爲中殤；十一至八歲死，爲下殤。从歺，傷省聲。
殂：往、死也。从歺且聲。《虞書》曰：“勛乃殂。”
殛：殊也。从歺亟聲。《虞書》曰：“殛鯀于羽山。”
殪：死也。从歺壹聲。
㱳：死𡧯㱳也。从歺莫聲。
殯：死在棺，將遷葬柩，賓遇之。从歺从賓，賓亦聲。夏后殯於阼階，殷人殯於兩楹之閒，周人殯於賓階。
殔：瘞也。从歺隶聲。
殣：道中死人，人所覆也。从歺堇聲。《詩》曰：“行有死人，尚或殣之。”
殠：腐气也。从歺臭聲。
殨：爛也。从歺貴聲。
㱙：腐也。从歺丂聲。
殆：危也。从歺台聲。
殃：咎也。从歺央聲。
殘：賊也。从歺戔聲。
殄：盡也。从歺㐱聲。
殲：微盡也。从歺韱聲。《春秋傳》曰：“齊人殲于遂。”
殫：殛盡也。从歺單聲。
殬：敗也。从歺睪聲。《商書》曰：“彞倫攸殬。”
㱻：畜產疫病也。从歺从羸。
㱯：殺羊出其胎也。从歺豈聲。
𣧻：禽獸所食餘也。从歺从肉。
殖：脂膏久殖也。从歺直聲。
㱠：枯也。从歺古聲。
㱦：棄也。从歺奇聲。俗語謂死曰大㱦。


### 死部
死：澌也，人所離也。从歺从人。凡死之屬皆从死。
薨：公矦𣨛也。从死，瞢省聲。
薧：死人里也。从死，蒿省聲。
𣣌：戰見血曰傷；亂或爲惽；死而復生爲𣣌。从死次聲。


### 冎部
冎：剔人肉置其骨也。象形。頭隆骨也。凡冎之屬皆从冎。
𠛰：分解也。从冎从刀。
𠕩：別也。从冎卑聲。讀若罷。


### 骨部
骨：肉之覈也。从冎有肉。凡骨之屬皆从骨。
髑：髑髏，頂也。从骨蜀聲。
髏：髑髏也。从骨婁聲。
髆：肩甲也。从骨尃聲。
髃：肩前也。从骨禺聲。
骿：并脅也。从骨并聲。晉文公骿脅。
髀：股也。从骨卑聲。
髁：髀骨也。从骨果聲。
𩪗：臀骨也。从骨厥聲。
髖：髀上也。从骨寬聲。
髕：厀耑也。从骨賓聲。
䯏：骨耑也。从骨𠯑聲。
䯣：厀脛間骨也。从骨䝿聲。
骹：脛也。从骨交聲。
骭：骹也。从骨干聲。
骸：脛骨也。从骨亥聲。
𩪦：骨中脂也。从骨隓聲。
䯜：骨間黃汁也。从骨易聲。讀若《易》曰“夕惕若厲”。
體：緫十二屬也。从骨豊聲。
髍：㾫病也。从骨麻聲。
骾：食骨畱咽中也。从骨㪅聲。
骼：禽獸之骨曰骼。从骨各聲。
骴：鳥獸殘骨曰骴。骴，可惡也。从骨此聲。《明堂月令》曰：“掩骼薶骴。”骴或从肉。
骫：骨耑骫奊也。从骨丸聲。
䯤：骨擿之可會髮者。从骨會聲。《詩》曰：“䯤弁如星。”


### 肉部
肉：胾肉。象形。凡肉之屬皆从肉。
腜：婦始孕腜兆也。从肉某聲。
肧：婦孕一月也。从肉不聲。
胎：婦孕三月也。从肉台聲。
肌：肉也。从肉几聲。
臚：皮也。从肉盧聲。
肫：面頯也。从肉屯聲。
𦠄：頰肉也。从肉幾聲。讀若畿。
脣：口耑也。从肉辰聲。
脰：項也。从肉豆聲。
肓：心上鬲下也。从肉亡聲。《春秋傳》曰：“病在肓之下。”
腎：水藏也。从肉臤聲。
肺：金藏也。从肉巿聲。
脾：土藏也。从肉卑聲。
肝：木藏也。从肉干聲。
膽：連肝之府。从肉詹聲。
胃：穀府也。从肉；𡇒，象形。
脬：𦜶光也。从肉孚聲。
腸：大小腸也。从肉昜聲。
膏：𦘺也。从肉高聲。
肪：𦘺也。从肉方聲。
膺：胷也。从肉𤸰聲。
肊：胷骨也。从肉乙聲。
背：𦟝也。从肉北聲。
脅：兩𦜶也。从肉劦聲。
膀：脅也。从肉㫄聲。
脟：脅肉也。从肉寽聲。一曰脟，腸閒𦘺也。一曰膫也。
肋：脅骨也。从肉力聲。
胂：夾𦟝肉也。从肉申聲。
脢：背肉也。从肉𣫭聲。《易》曰：“咸其脢。”
𦙪：髆也。从肉，象形。
胳：亦下也。从肉各聲。
胠：亦下也。从肉去聲。
臂：手上也。从肉辟聲。
臑：臂羊矢也。从肉需聲。讀若襦。
肘：臂節也。从肉从寸。寸，手寸口也。
𪗇：𦚚𪗇也。从肉齊聲。
腹：厚也。从肉复聲。
腴：腹下𦘺也。从肉臾聲。
脽：𡱂也。从肉隹聲。
䏐：孔也。从肉，決省聲。讀若決水之決。
胯：股也。从肉夸聲。
股：髀也。从肉殳聲。
腳：脛也。从肉卻聲。
脛：胻也。从肉坙聲。
胻：脛耑也。从肉行聲。
腓：脛腨也。从肉非聲。
腨：腓腸也。从肉耑聲。
胑：體四胑也。从肉只聲。
胲：足大指毛也。从肉亥聲。
肖：骨肉相似也。从肉小聲。不似其先，故曰“不肖”也。
胤：子孫相承續也。从肉；从八，象其長也；从幺，象重累也。
胄：𦙍也。从肉由聲。
䏌：振䏌也。从肉八聲。
膻：肉膻也。从肉亶聲。《詩》曰：“膻裼暴虎。”
䑋：益州鄙言人盛，諱其𦘺謂之䑋。从肉襄聲。
𦝨：臞也。从肉皆聲。
臞：少肉也。从肉瞿聲。
脫：消肉臞也。从肉兌聲。
脙：齊人謂臞脙也。从肉求聲。讀若休止。
𦣏：臞也。从肉䜌聲。一曰切肉，臠也。《詩》曰：“棘人臠臠兮。”
膌：瘦也。从肉𦟝聲。
𦛆：騃也。从肉丞聲。讀若丞。
胗：脣瘍也。从肉㐱聲。
腄：瘢胝也。从肉垂聲。
胝：腄也。从肉氐聲。
肬：贅也。从肉尤聲。
肒：搔生創也。从肉丸聲。
腫：癰也。从肉重聲。
胅：骨差也。从肉失聲。讀與跌同。
脪：創肉反出也。从肉希聲。
䏖：瘢也。从肉引聲。一曰遽也。
臘：冬至後三戌，臘祭百神。从肉巤聲。
膢：楚俗以二月祭飲食也。从肉婁聲。一曰祈穀食新曰離膢。
脁：祭也。从肉兆聲。
胙：祭福肉也。从肉乍聲。
隋：裂肉也。从肉，从隓省。
膳：具食也。从肉善聲。
腬：嘉善肉也。从肉柔聲。
肴：啖也。从肉爻聲。
腆：設膳腆腆多也。从肉典聲。
腯：牛羊曰𦘺，豕曰腯。从肉盾聲。
䏟：𦘺肉也。从肉必聲。
胡：牛𩔞垂也。从肉古聲。
胘：牛百葉也。从肉，弦省聲。
膍：牛百葉也。从肉𣬉聲。一曰鳥膍胵。
胵：鳥胃也。从肉至聲。一曰胵，五藏緫名也。
膘：牛脅後髀前合革肉也。从肉𤐫聲。讀若繇。
𦝭：血祭肉也。从肉帥聲。
膫：牛腸脂也。从肉尞聲。《詩》曰：“取其血膫。”
脯：乾肉也。从肉甫聲。
脩：脯也。从肉攸聲。
膎：脯也。从肉奚聲。
脼：膎肉也。从肉兩聲。
膊：薄脯，膊之屋上。从肉尃聲。
脘：胃府也。从肉完聲。讀若患。舊云脯。
朐：脯挺也。从肉句聲。
膴：無骨腊也。楊雄說：鳥腊也。从肉無聲。《周禮》有膴判。讀若謨。
胥：蟹醢也。从肉疋聲。
腒：北方謂鳥腊曰腒。从肉居聲。傳曰：堯如腊，舜如腒。
肍：孰肉醬也。从肉九聲。讀若舊。
䐹：乾魚尾䐹䐹也。从肉肅聲。《周禮》有“腒䐹”。
腝：有骨醢也。从肉耎聲。
脠：生肉醬也。从肉延聲。
𦜟：豕肉醬也。从肉否聲。
胹：爛也。从肉而聲。
䐣：切孰肉，内於血中和也。从肉員聲。讀若遜。
胜：犬膏臭也。从肉生聲。一曰不孰也。
臊：豕膏臭也。从肉喿聲。
膮：豕肉羹也。从肉堯聲。
腥：星見食豕，令肉中生小息肉也。从肉从星，星亦聲。
脂：戴角者脂，無角者膏。从肉旨聲。
䐝：觷也。从肉𧴪聲。
膩：上𦘺也。从肉貳聲。
膜：肉閒胲膜也。从肉莫聲。
䐞：肉表革裏也。从肉弱聲。
𦞦：肉羹也。从肉隺聲。
膹：𦞦也。从肉賁聲。
臇：𦞦也。从肉雋聲。讀若纂。
胾：大臠也。从肉𢦔聲。
䐑：薄切肉也。从肉枼聲。
膾：細切肉也。从肉會聲。
腌：漬肉也。从肉奄聲。
脃：小耎易斷也。从肉，从絕省。
膬：耎易破也。从肉毳聲。
𢿱：雜肉也。从肉㪔聲。
膞：切肉也。从肉專聲。
腏：挑取骨閒肉也。从肉叕聲。讀若《詩》曰“啜其泣矣”。
𦚙：食所遺也。从肉仕聲。《易》曰：“噬乾𦚙。”
䐄：食肉不猒也。从肉臽聲。讀若陷。
肰：犬肉也。从犬、肉。讀若然。
䐜：起也。从肉眞聲。
䏙：肉汁滓也。从肉冘聲。
膠：昵也。作之以皮。从肉翏聲。
𦟀：或曰：嘼名，象形。闕。
䏣：蠅乳肉中也。从肉且聲。
肙：小蟲也。从肉囗聲。一曰空也。
腐：爛也。从肉府聲。
肎：骨閒肉肎肎箸也。从肉，从冎省。一曰骨無肉也。
肥：多肉也。从肉从卪。
䏿：肥腸也。从肉，啓省聲。
脧：赤子陰也。从肉夋聲。或从血。
腔：内空也。从肉从空，空亦聲。
𦚧：𦚧䏰，蟲名。漢中有𦚧䏰縣，地下多此蟲，因以爲名。从肉旬聲。考其義，當作潤蠢。
䏰：𦚧䏰也。从肉忍聲。


### 筋部
筋：肉之力也。从力从肉从竹。竹，物之多筋者。凡筋之屬皆从筋。
䇟：筋之本也。从筋，从夗省聲。
𥭖：手足指節鳴也。从筋省，勺聲。


### 刀部
刀：兵也。象形。凡刀之屬皆从刀。
㓡：刀握也。从刀缶聲。
㓵：刀劒刃也。从刀㖾聲。
削：鞞也。一曰析也。从刀肖聲。
𠛎：鎌也。从刀句聲。
剴：大鎌也。一曰摩也。从刀豈聲。
剞：剞𠜾，曲刀也。从刀奇聲。
𠜾：剞𠜾也。从刀屈聲。
利：銛也。从刀。和然後利，从和省。《易》曰：“利者，義之和也。”
剡：銳利也。从刀炎聲。
初：始也。从刀从衣。裁衣之始也。
剪：齊斷也。从刀歬聲。
則：等畫物也。从刀从貝。貝，古之物貨也。
剛：彊斷也。从刀岡聲。
剬：斷齊也。从刀耑聲。
劊：斷也。从刀會聲。
切：刌也。从刀七聲。
刌：切也。从刀寸聲。
㔎：斷也。从刀嶭聲。
刉：劃傷也。从刀气聲。一曰斷也。又讀若㱯。一曰刀不利，於瓦石上刏之。
劌：利傷也。从刀歲聲。
刻：鏤也。从刀亥聲。
副：判也。从刀畐聲。《周禮》曰：“副辜祭。”
剖：判也。从刀咅聲。
辧：判也。从刀辡聲。
判：分也。从刀半聲。
剫：判也。从刀度聲。
刳：判也。从刀夸聲。
列：分解也。从刀𡿪聲。
刊：剟也。从刀干聲。
剟：刊也。从刀叕聲。
刪：剟也。从刀、冊。冊，書也。
劈：破也。从刀辟聲。
剝：裂也。从刀从彔。彔，刻割也。彔亦聲。
割：剥也。从刀害聲。
剺：剥也。劃也。从刀𠩺聲。
劃：錐刀曰劃。从刀从畫，畫亦聲。
剈：挑取也。从刀肙聲。一曰窐也。
劀：刮去惡創肉也。从刀矞聲。《周禮》曰：“劀殺之齊。”
劑：齊也。从刀从齊，齊亦聲。
刷：刮也。从刀，㕞省聲。《禮》：“布刷巾。”
刮：掊把也。从刀𠯑聲。
剽：砭刺也。从刀𤐫聲。一曰剽，劫人也。
刲：刺也。从刀圭聲。《易》曰：“士刲羊。”
剉：折傷也。从刀坐聲。
劋：絕也。从刀喿聲。《周書》曰：“天用劋絕其命。”
刖：絕也。从刀月聲。
刜：擊也。从刀弗聲。
㓼：傷也。从刀桼聲。
劖：斷也。从刀毚聲。一曰剽也，釗也。
刓：剸也。从刀元聲。一曰齊也。
釗：刓也。从刀从金。周康王名。
制：裁也。从刀从未。未，物成有滋味，可裁斷。一曰止也。
㓠：缺也。从刀占聲。《詩》曰：“白圭之㓠。”
𠟟：辠之小者。从刀从詈。未以刀有所賊，但持刀罵詈，則應罰。
刵：斷耳也。从刀从耳。
㓷：刑鼻也。从刀臬聲。《易》曰：“天且㓷。”
刑：剄也。从刀幵聲。
剄：刑也。从刀坙聲。
𠟃：減也。从刀尊聲。
魝：楚人謂治魚也。从刀从魚。讀若鍥。
券：契也。从刀𢍏聲。券別之書，以刀判契其旁，故曰契券。
刺：君殺大夫曰刺。刺，直傷也。从刀从朿，朿亦聲。
剔：解骨也。从刀易聲。
刎：剄也。从刀勿聲。
剜：削也。从刀宛聲。
劇：尤甚也。从刀，未詳。豦聲。
刹：柱也。从刀，未詳。殺省聲。


### 刃部
刃：刀堅也。象刀有刃之形。凡刃之屬皆从刃。
刅：傷也。从刃从一。
劒：人所帶兵也。从刃僉聲。


### 㓞部
㓞：巧㓞也。从刀丯聲。凡㓞之屬皆从㓞。
𠜵：齘𠜵，刮也。从㓞夬聲。一曰𠜵，畫堅也。
栔：刻也。从㓞从木。


### 丯部
丯：艸蔡也。象艸生之𢿱亂也。凡丯之屬皆从丯。讀若介。
𠲱：枝𠲱也。从丯各聲。


### 耒部
耒：手耕曲木也。从木推丯。古者垂作耒㭒以振民也。凡耒之屬皆从耒。
耕：犂也。从耒井聲。一曰古者井田。
耦：耒廣五寸爲伐，二伐爲耦。从耒禺聲。
耤：帝耤千畝也。古者使民如借，故謂之耤。从耒昔聲。
𦓯：冊又，可以劃麥，河内用之。从耒圭聲。
𦔐：除苗閒穢也。从耒員聲。
耡：商人七十而耡。耡，耤稅也。从耒助聲。《周禮》曰：“以興耡利萌。”


## 卷五 (角竹箕丌左工㠭巫甘曰乃丂可兮号亏旨喜壴鼓豈豆豊豐䖒虍虎虤皿𠙴去血丶丹青井皀鬯食亼會倉入缶矢高冂𩫖京亯㫗畗㐭嗇來麥夊舛舜韋弟夂久桀)

### 角部
角：獸角也。象形，角與刀、魚相似。凡角之屬皆从角。
䚭：揮角皃。从角雚聲。梁𨻳縣有䚭亭，又讀若𦄑。
觻：角也。从角樂聲。張掖有觻得縣。
䚡：角中骨也。从角思聲。
觠：曲角也。从角𢍏聲。
觬：角觬曲也。从角兒聲。西河有觬氏縣。
觢：一角仰也。从角㓞聲。《易》曰：“其牛觢。”
䚦：角傾也。从角虒聲。
觭：角一俛一仰也。从角奇聲。
觓：角皃。从角丩聲。《詩》曰：“兕觵其觓。”
𧤖：角曲中也。从角畏聲。
𧢼：角長皃。从角爿聲。
𧤼：角有所觸發也。从角厥聲。
觸：抵也。从角蜀聲。
觲：用角低仰便也。从羊、牛、角。《詩》曰：“觲觲角弓。”
䚗：舉角也。从角公聲。
觷：治角也。从角，學省聲。
衡：牛觸，橫大木其角。从角从大，行聲。《詩》曰：“設其楅衡。”
𧤗：角𧤗，獸也。狀似豕，角善爲弓，出胡休多國。从角耑聲。
觰：觰拏，獸也。从角者聲。一曰下大者也。
觤：羊角不齊也。从角危聲。
觟：牝牂羊生角者也。从角圭聲。
觡：骨角之名也。从角各聲。
觜：鴟舊頭上角觜也。一曰觜觿也。从角此聲。
解：判也。从刀判牛角。一曰解𢊁，獸也。
觿：佩角，銳耑可以解結。从角巂聲。《詩》曰：“童子佩觿。”
觵：兕牛角可以飲者也。从角黃聲。其狀觵觵，故謂之觵。
觶：鄉飲酒角也。《禮》曰：“一人洗，舉觶。”觶受四升。从角單聲。
觛：小觶也。从角旦聲。
觴：觶實曰觴，虚曰觶。从角，𥏻省聲。
觚：鄉飮酒之爵也。一曰觴受三升者謂之觚。从角瓜聲。
䚙：角匕也。从角亘聲。讀若讙。
䚫：杖耑角也。从角敫聲。
觼：環之有舌者。从角敻聲。
𧣚：調弓也。从角，弱省聲。
䚨：隿射收𦅾具也。从角發聲。
𧤕：隿射收繳具。从角酋聲。讀若鰌。
觳：盛觵卮也。一曰射具。从角㱿聲。讀若斛。
𧥑：羌人所吹角屠𧥑，以驚馬也。从角𢨋聲。𢨋，古文誖字。


### 竹部
竹：冬生艸也。象形。下垂者，箁箬也。凡竹之屬皆从竹。
箭：矢也。从竹前聲。
箘：箘簬也。从竹囷聲。一曰博棊也。
簬：箘簬也。从竹路聲。《夏書》曰：“惟箘簬楛。”
筱：箭屬。小竹也。从竹攸聲。
簜：大竹也。从竹湯聲。《夏書》曰：“瑤琨筱簜。”簜可爲幹，筱可爲矢。
䉠：竹也。从竹微聲。
筍：竹胎也。从竹旬聲。
䈚：竹萌也。从竹怠聲。
箁：竹箬也。从竹咅聲。
箬：楚謂竹皮曰箬。从竹若聲。
節：竹約也。从竹即聲。
筡：折竹笢也。从竹余聲。讀若絮。
𥵸：筡也。从竹𦤝聲。
笢：竹膚也。从竹民聲。
笨：竹裏也。从竹本聲。
䈵：竹皃。从竹翁聲。
篸：差也。从竹𠻝聲。
篆：引書也。从竹彖聲。
籒：讀書也。从竹㩅聲。《春秋傳》曰“卜籒”云。
篇：書也。一曰關西謂榜曰篇。从竹扁聲。
籍：簿書也。从竹𦔡聲。
篁：竹田也。从竹皇聲。
䉃：剖竹未去節謂之䉃。从竹將聲。
䈎：籥也。从竹枼聲。
籥：書僮竹笘也。从竹龠聲。
䉧：竹聲也。从竹劉聲。
簡：牒也。从竹閒聲。
笐：竹列也。从竹亢聲。
篰：㒼爰也。从竹部聲。
等：齊簡也。从竹从寺。寺，官曹之等平也。
笵：法也。从竹，竹，𥳑書也；氾聲。古法有竹刑。
箋：表識書也。从竹戔聲。
符：信也。漢制以竹，長六寸，分而相合。从竹付聲。
筮：《易》卦用蓍也。从竹从𢍮。𢍮，古文巫字。
笄：簪也。从竹幵聲。
䇫：取蟣比也。从竹𦣞聲。
籆：收絲者也。从竹蒦聲。
筳：繀絲筦也。从竹廷聲。
筦：筟也。从竹完聲。
筟：筳也。从竹孚聲。讀若《春秋》魯公子彄。
笮：迫也。在瓦之下，棼上。从竹乍聲。
簾：堂簾也。从竹廉聲。
簀：牀棧也。从竹責聲。
笫：牀簀也。从竹𠂔聲。
筵：竹席也。从竹延聲。《周禮》曰：“度堂以筵。”筵一丈。
簟：竹席也。从竹𪉷聲。
籧：籧篨，粗竹席也。从竹遽聲。
篨：籧篨也。从竹除聲。
籭：竹器也。可以取粗去細。从竹麗聲。
籓：大箕也。从竹潘聲。一曰蔽也。
䉛：漉米籔也。从竹奧聲。
籔：炊䉛也。从竹數聲。
箅：蔽也，所以蔽甑底。从竹𢌿聲。
𥳓：飯筥也。受五升。从竹稍聲。秦謂筥曰𥳓。
䈰：陳畱謂飯帚曰䈰。从竹捎聲。一曰飯器，容五升。一曰宋魏謂箸筩爲䈰。
筥：䈰也。从竹呂聲。
笥：飯及衣之器也。从竹司聲。
簞：笥也。从竹單聲。漢津令：簞，小筐也。《傳》曰：“簞食壺漿。”
簁：簁箄，竹器也。从竹徙聲。
箄：簁箄也。从竹卑聲。
篿：圜竹器也。从竹專聲。
箸：飯攲也。从竹者聲。
簍：竹籠也。从竹婁聲。
筤：籃也。从竹良聲。
籃：大篝也。从竹監聲。
篝：笿也。可熏衣。从竹冓聲。宋楚謂竹篝牆以居也。
笿：桮笿也。从竹各聲。
䇨：桮笿也。从竹夅聲。或曰盛箸籠。
籢：鏡籢也。从竹斂聲。
籫：竹器也。从竹贊聲。讀若纂。一曰叢。
籯：笭也。从竹贏聲。
𥮚：竹器也。从竹𠛹聲。
簋：黍稷方器也。从竹从皿从皀。
簠：黍稷圜器也。从竹从皿，甫聲。
𥸅：竹豆也。从竹邊聲。
𥫱：篅也。从竹屯聲。
篅：以判竹圜以盛穀也。从竹耑聲。
簏：竹高篋也。从竹鹿聲。
𥯕：大竹筩也。从竹昜聲。
筩：斷竹也。从竹甬聲。
箯：竹輿也。从竹便聲。
笯：鳥籠也。从竹奴聲。
竿：竹梃也。从竹干聲。
籱：罩魚者也。从竹靃聲。
箇：竹枚也。从竹固聲。
筊：竹索也。从竹交聲。
筰：筊也。从竹作聲。
𥮒：蔽絮簀也。从竹沾聲。讀若錢。
箑：扇也。从竹疌聲。
籠：舉土器也。一曰笭也。从竹龍聲。
䉴：袌也。从竹襄聲。
䇘：可以收繩也。从竹，象形，中象人手所推握也。
簝：宗廟盛肉竹器也。从竹尞聲。《周禮》：“供盆簝以待事。”
𥴧：飲牛筐也。从竹豦聲。方曰筐，圜曰𥴧。
篼：飲馬器也。从竹兜聲。
籚：積竹矛𢧢矜也。从竹盧聲。《春秋國語》曰：“朱儒扶籚。”
箝：籋也。从竹拑聲。
籋：箝也。从竹爾聲。
簦：笠蓋也。从竹登聲。
笠：簦無柄也。从竹立聲。
箱：大車牝服也。从竹相聲。
篚：車笭也。从竹匪聲。
笭：車笭也。从竹令聲。一曰笭，籯也。
𥰨：搔馬也。从竹剡聲。
策：馬箠也。从竹朿聲。
箠：擊馬也。从竹𡍮聲。
𥬲：箠也。从竹朵聲。
笍：羊車騶箠也。箸箴其耑，長半分。从竹内聲。
籣：所以盛弩矢，人所負也。从竹闌聲。
箙：弩矢箙也。从竹服聲。《周禮》：“仲秋獻矢箙。”
䇬：栙雙也。从竹朱聲。
笘：折竹箠也。从竹占聲。潁川人名小兒所書寫爲笘。
笪：笞也。从竹旦聲。
笞：擊也。从竹台聲。
籤：驗也。一曰銳也，貫也。从竹韱聲。
𥴫：㮄也。从竹殿聲。
箴：綴衣箴也。从竹咸聲。
箾：以竿擊人也。从竹削聲。虞舜樂曰箾韶。
竽：管三十六簧也。从竹亏聲。
笙：十三簧。象鳳之身也。笙，正月之音。物生，故謂之笙。大者謂之巢，小者謂之和。从竹生聲。古者隨作笙。
簧：笙中簧也。从竹黃聲。古者女媧作簧。
䈕：簧屬。从竹是聲。
簫：參差管樂。象鳳之翼。从竹肅聲。
筒：通簫也。从竹同聲。
籟：三孔龠也。大者謂之笙，其中謂之籟，小者謂之箹。从竹賴聲。
箹：小籟也。从竹約聲。
管：如篪，六孔。十二月之音。物開地牙，故謂之管。从竹官聲。
篎：小管謂之篎。从竹眇聲。
笛：七孔筩也。从竹由聲。羌笛三孔。
筑：以竹曲五弦之樂也。从竹从𢀜。𢀜，持之也。竹亦聲。
箏：鼓弦竹身樂也。从竹爭聲。
箛：吹鞭也。从竹孤聲。
篍：吹筩也。从竹秋聲。
籌：壺矢也。从竹壽聲。
簺：行棊相塞謂之簺。从竹从塞，塞亦聲。
簙：局戲也。六箸十二棊也。从竹博聲。古者烏胄作簙。
篳：藩落也。从竹畢聲。《春秋傳》曰：“篳門圭窬。”
𥴨：蔽不見也。从竹愛聲。
䉷：隿射所蔽者也。从竹嚴聲。
篽：禁苑也。从竹御聲。《春秋傳》曰：“澤之目篽。”
筭：長六寸。計歷數者。从竹从弄。言常弄乃不誤也。
算：數也。从竹从具。讀若筭。
笑：此字本闕。
簃：閣邊小屋也。从竹移聲。《說文》通用誃。
筠：竹皮也。从竹均聲。
笏：公及士所搢也。从竹勿聲。案：籒文作𡇉，象形。義云佩也。古笏佩之。此字後人所加。
篦：導也。今俗謂之篦。从竹𣬉聲。
篙：所以進船也。从竹高聲。


### 箕部
箕：簸也。从竹；𠀠，象形；下其丌也。凡箕之屬皆从箕。
簸：揚米去糠也。从箕皮聲。


### 丌部
丌：下基也。薦物之丌。象形。凡丌之屬皆从丌。讀若箕同。
䢋：古之遒人，以木鐸記詩言。从辵从丌，丌亦聲。讀與記同。
典：五帝之書也。从冊在丌上，尊閣之也。莊都說，典，大冊也。
顨：巽也。从丌从𩔊。此《易》顨卦“爲長女，爲風”者。
畀：相付與之。約在閣上也。从丌甶聲。
巽：具也。从丌𠨎聲。
奠：置祭也。从酋。酋，酒也。下其丌也。《禮》有奠祭者。


### 左部
左：手相左助也。从𠂇、工。凡左之屬皆从左。
差：貳也。差不相值也。从左从𠂹。


### 工部
工：巧飾也。象人有規榘也。與巫同意。凡工之屬皆从工。
式：法也。从工弋聲。
巧：技也。从工丂聲。
巨：規巨也。从工，象手持之。


### 㠭部
㠭：極巧視之也。从四工。凡㠭之屬皆从㠭。
𡫳：窒也。从㠭从廾，窒宀中。㠭猶齊也。


### 巫部
巫：祝也。女能事無形，以舞降神者也。象人兩褎舞形。與工同意。古者巫咸初作巫。凡巫之屬皆从巫。
覡：能齋肅事神明也。在男曰覡，在女曰巫。从巫从見。


### 甘部
甘：美也。从口含一。一，道也。凡甘之屬皆从甘。
甛：美也。从甘从舌。舌，知甘者。
𤯌：和也。从甘从麻。麻，調也。甘亦聲。讀若函。
猒：飽也。从甘从肰。
甚：尤安樂也。从甘，从匹耦也。


### 曰部
曰：詞也。从口乙聲。亦象口气出也。凡曰之屬皆从曰。
𣆑：告也。从曰从冊，冊亦聲。
曷：何也。从曰匃聲。
曶：出气詞也。从曰，象气出形。《春秋傳》曰：“鄭太子曶。”
朁：曾也。从曰兓聲。《詩》曰：“朁不畏明。”
沓：語多沓沓也。从水从曰。遼東有沓縣。
曹：獄之兩曹也。在廷東。从㯥，治事者；从曰。


### 乃部
乃：曳詞之難也。象气之出難。凡𠄎之屬皆从𠄎。
𠧟：驚聲也。从乃省，西聲。籀文𠧟不省。或曰𠧟，往也。讀若仍。
𠧴：气行皃。从乃𠧪聲。讀若攸。


### 丂部
丂：气欲舒出。𠃑上礙於一也。丂，古文以爲亏字，又以爲巧字。凡丂之屬皆从丂。
甹：亟詞也。从丂从由。或曰甹，俠也。三輔謂輕財者爲甹。
寧：願詞也。从丂寍聲。
𠀀：反丂也。讀若呵。


### 可部
可：𦘫也。从口丂，丂亦聲。凡可之屬皆从可。
奇：異也。一曰不耦。从大从可。
哿：可也。从可加聲。《詩》曰：“哿矣富人。”
哥：聲也。从二可。古文以爲謌字。
叵：不可也。从反可。


### 兮部
兮：語所稽也。从丂，八象气越亏也。凡兮之屬皆从兮。
𠣬：驚辭也。从兮旬聲。
羲：气也。从兮義聲。
乎：語之餘也。从兮，象聲上越揚之形也。


### 号部
号：痛聲也。从口在丂上。凡号之屬皆从号。
號：呼也。从号从虎。


### 亏部
亏：於也。象气之舒亏。从丂从一。一者，其气平之也。凡亏之屬皆从亏。今變隸作于。
虧：气損也。从亏雐聲。
粵：亏也。審愼之詞者。从亏从宷。《周書》曰：“粤三日丁亥。”
𠮱：驚語也。从口从亏，亏亦聲。
平：語平舒也。从亏从八。八，分也。爰禮說。


### 旨部
旨：美也。从甘匕聲。凡旨之屬皆从旨。
嘗：口味之也。从旨尚聲。


### 喜部
喜：樂也。从壴从口。凡喜之屬皆从喜。
憙：說也。从心从喜，喜亦聲。
嚭：大也。从喜否聲。《春秋傳》：“吳有太宰嚭。”


### 壴部
壴：陳樂立而上見也。从屮从豆。凡壴之屬皆从壴。
尌：立也。从壴从寸，持之也。讀若駐。
𧒕：夜戒守鼓也。从壴蚤聲。《禮》：昬鼓四通爲大鼓，夜半三通爲戒晨，旦明五通爲發明。讀若戚。
彭：鼓聲也。从壴彡聲。
嘉：美也。从壴加聲。


### 鼓部
鼓：郭也。春分之音，萬物郭皮甲而出，故謂之鼓。从壴，支象其手擊之也。《周禮》六鼓：靁鼓八面，靈鼓六面，路鼓四面，鼖鼓、臯鼓、晉鼓皆兩面。凡鼓之屬皆从鼓。
鼛：大鼓也。从鼓咎聲。《詩》曰：“鼛鼓不勝。”
鼖：大鼓謂之鼖。鼖八尺而兩面，以鼓軍事。从鼓，賁省聲。
鼙：騎鼓也。从鼓卑聲。
𪔳：鼓聲也。从鼓隆聲。
鼘：鼓聲也。从鼓𣶒聲。《詩》曰：“鼗鼓鼘鼘。”
鼞：鼔聲也。从鼓堂聲。《詩》曰：“擊鼓其鼞。”
䶀：鼓聲也。从鼓合聲。
𪔪：鼓無聲也。从鼓咠聲。
𪔕：鼓鼙聲。从鼓缶聲。


### 豈部
豈：還師振旅樂也。一曰欲也，登也。从豆，微省聲。凡豈之屬皆从豈。
愷：康也。从心、豈，豈亦聲。
𧰙：㡮也，訖事之樂也。从豈幾聲。


### 豆部
豆：古食肉器也。从口，象形。凡豆之屬皆从豆。
梪：木豆謂之梪。从木、豆。
𧯷：蠡也。从豆，蒸省聲。
𧯦：豆屬。从豆𢍏聲。
𧯡：豆飴也。从豆夗聲。
𢍪：禮器也。从廾持肉在豆上。讀若鐙同。


### 豊部
豊：行禮之器也。从豆，象形。凡豊之屬皆从豊。讀與禮同。
豑：爵之次弟也。从豊从弟。《虞書》曰：“平豑東作。”


### 豐部
豐：豆之豐滿者也。从豆，象形。一曰《鄉飲酒》有豐侯者。凡豐之屬皆从豐。
豔：好而長也。从豐。豐，大也。盇聲。《春秋傳》曰：“美而豔。”


### 䖒部
䖒：古陶器也。从豆虍聲。凡䖒之屬皆从䖒。
𧇼：土鍪也。从䖒号聲。讀若鎬。
𧈚：器也。从䖒、㿾，㿾亦聲。闕。


### 虍部
虍：虎文也。象形。凡虍之屬皆从虍。
虞：騶虞也。白虎黑文，尾長於身。仁獸，食自死之肉。从虍吳聲。《詩》曰：“于嗟乎，騶虞。”
虙：虎皃。从虍必聲。
虔：虎行皃。从虍文聲。讀若矜。
虘：虎不柔不信也。从虍且聲。讀若䣜縣。
虖：哮虖也。从虍𠀒聲。
虐：殘也。从虍，虎足反爪人也。
虨：虎文，彪也。从虍彬聲。
𧇽：鐘鼓之柎也。飾爲猛獸，从虍，異象其下足。


### 虎部
虎：山獸之君。从虍，虎足象人足。象形。凡虎之屬皆从虎。
𧈖：虎聲也。从虎毄聲。讀若隔。
䖑：白虎也。从虎，昔省聲。讀若鼏。
䖔：䖑屬。从虎去聲。
虪：黑虎也。从虎儵聲。
虦：虎竊毛謂之虦苗。从虎戔聲。竊，淺也。
彪：虎文也。从虎，彡象其文也。
䖊：虎皃。从虎乂聲。
𧆦：虎皃。从虎气聲。
虓：虎鳴也。一曰師子。从虎九聲。
䖐：虎聲也。从虎斤聲。
虩：《易》：“履虎尾虩虩。”恐懼。一曰蠅虎也。从虎𡭴聲。
虢：虎所攫畫明文也。从虎寽聲。
虒：委虒，虎之有角者也。从虎𠂆聲。
𧈜：黑虎也。从虎騰聲。
𧇒：虐也。急也。从虎从武。見《周禮》。
䖘：楚人謂虎爲烏䖘。从虎兔聲。


### 虤部
虤：虎怒也。从二虎。凡虤之屬皆从虤。
䖜：兩虎爭聲。从虤从曰。讀若憖。
贙：分別也。从虤對爭貝。讀若迴。


### 皿部
皿：飯食之用器也。象形。與豆同意。凡皿之屬皆从皿。讀若猛。
盂：飯器也。从皿亏聲。
盌：小盂也。从皿夗聲。
盛：黍稷在器中以祀者也。从皿成聲。
齍：黍稷在器以祀者。从皿齊聲。
䀁：小甌也。从皿有聲。讀若灰。一曰若賄。
盧：飯器也。从皿𧇄聲。
䀇：器也。从皿从缶，古聲。
盄：器也。从皿弔聲。
盎：盆也。从皿央聲。
盆：盎也。从皿分聲。
㿾：器也。从皿宁聲。
盨：㯯盨，負戴器也。从皿須聲。
䀊：器也。从皿漻聲。
𥁑：械器也。从皿必聲。
醯：酸也。作醯以𩱙以酒。从𩱙、酒並省，从皿。皿，器也。
盉：調味也。从皿禾聲。
益：饒也。从水、皿。皿，益之意也。
盈：滿器也。从皿、夃。
盡：器中空也。从皿㶳聲。
盅：器虛也。从皿中聲。《老子》曰：“道盅而用之。”
盦：覆蓋也。从皿酓聲。
𥁕：仁也。从皿，以食囚也。官溥說。
盥：澡手也。从𦥑水臨皿。《春秋傳》曰：“奉𠤷沃盥。”
盪：滌器也。从皿湯聲。
盋：盋器。盂屬。从皿犮聲。或从金从本。


### 𠙴部
𠙴：𠙴盧，飯器，以柳爲之。象形。凡𠙴之屬皆从𠙴。


### 去部
去：人相違也。从大𠙴聲。凡去之屬皆从去。
朅：去也。从去曷聲。
𡕮：去也。从去夌聲。讀若陵。


### 血部
血：祭所薦牲血也。从皿，一象血形。凡血之屬皆从血。
衁：血也。从血亡聲。《春秋傳》曰：“士刲羊，亦無𥁃也。”
衃：凝血也。从血不聲。
𧗁：气液也。从血𦘔聲。
𧖨：定息也。从血，甹省聲。讀若亭。
衄：鼻出血也。从血丑聲。
𧗕：腫血也。从血，䢉省聲。
𧖺：血醢也。从血䏙聲。《禮記》有𧖺醢，以牛乾脯、粱、𥶶、鹽、酒也。
𧗎：醢也。从血菹聲。
𧗓：以血有所刏涂祭也。从血幾聲。
卹：憂也。从血卩聲。一曰鮮少也。
衋：傷痛也。从血、聿，皕聲。《周書》曰：“民冈不衋傷心。”
䘓：羊凝血也。从血臽聲。
盇：覆也。从血、大。
衊：污血也。从血蔑聲。


### 丶部
丶：有所絕止，丶而識之也。凡丶之屬皆从丶。
主：鐙中火主也。从�，象形。从丶，丶亦聲。
咅：相與語，唾而不受也。从丶从否，否亦聲。


### 丹部
丹：巴越之赤石也。象采丹井，一象丹形。凡丹之屬皆从丹。
雘：善丹也。从丹蒦聲。《周書》曰：“惟其𢾅丹雘。”讀若隺。
彤：丹飾也。从丹从彡。彡，其畫也。


### 青部
青：東方色也。木生火，从生、丹。丹青之信言象然。凡青之屬皆从青。
靜：審也。从青爭聲。


### 井部
井：八家一井，象構韓形。•，𦉥之象也。古者伯益初作井。凡井之屬皆从井。
𤌌：深池也。从井，瑩省聲。
阱：陷也。从𨸏从井，井亦聲。
㓝：罰辠也。从井从刀。《易》曰：“井，法也。”井亦聲。
刱：造法刱業也。从井刅聲。讀若創。


### 皀部
皀：穀之馨香也。象嘉穀在裹中之形。匕，所以扱之。或說皀，一粒也。凡皀之屬皆从皀。又讀若香。
卽：即食也。从皀卪聲。
旣：小食也。从皀旡聲。《論語》曰：“不使勝食旣。”
冟：飯剛柔不調相著。从皀冂聲。讀若適。


### 鬯部
鬯：以秬釀𩰪艸，芬芳攸服，以降神也。从𠙴，𠙴，器也；中象米；匕，所以扱之。《易》曰：“不喪匕鬯。”凡鬯之屬皆从鬯。
𩰪：芳艸也。十葉爲貫，百廾貫築以煑之爲𩰪。从𦥑、冂、缶、鬯；彡，其飾也。一曰𩰪鬯，百艸之華，遠方𩰪人所貢芳艸，合釀之以降神。𩰪，今𩰪林郡也。
爵：禮器也。象爵之形，中有鬯酒，又持之也。所以飲。器象爵者，取其鳴節節足足也。
𩰤：黑黍也。一稃二米，以釀也。从鬯矩聲。
𩰢：列也。从鬯吏聲。讀若迅。


### 食部
食：一米也。从皀亼聲。或說亼皀也。凡食之屬皆从食。
𩞑：滫飯也。从食𠦪聲。
𩞷：飯气蒸也。从食畱聲。
飪：大孰也。从食壬聲。
𩟷：孰食也。从食雝聲。
飴：米糱煎也。从食台聲。
𩛿：飴和饊者也。从食易聲。
𩟴：熬稻粻䅣也。从食𢿱聲。
餅：麪餈也。从食并聲。
餈：稻餅也。从食次聲。
饘：糜也。从食亶聲。周謂之饘，宋謂之餬。
𩝍：乾食也。从食矦聲。《周書》曰：“峙乃𩝍粻。”
餥：𩝍也。从食非聲。陳楚之閒相謁食麥飯曰餥。
饎：酒食也。从食喜聲。《詩》曰：“可以饙饎。”
籑：具食也。从食算聲。
養：供養也。从食羊聲。
飯：食也。从食反聲。
𩚖：雜飯也。从食丑聲。
飤：糧也。从人、食。
饡：以羹澆飯也。从食贊聲。
𩞧：晝食也。从食象聲。
𩚏：餔也。从夕、食。
餔：日加申時食也。从食甫聲。
餐：吞也，从食𣦼声。
䭑：嘰也。从食兼聲。讀若風溓溓。一曰廉潔也。
饁：餉田也。从食盍聲。《詩》曰：“饁彼南畝。”
饟：周人謂餉曰饟。从食襄聲。
餉：饟也。从食向聲。
饋：餉也。从食貴聲。
饗：鄉人飲酒也。从食从鄉，鄉亦聲。
饛：盛器滿皃。从食蒙聲。《詩》曰：“有饛簋飧。”
飵：楚人相謁食麥曰飵。从食乍聲。
䬯：相謁食麥也。从食占聲。
䭡：秦人謂相謁而食麥曰䭡䭓。从食㥯聲。
䭓：䭡䭓也。从食豈聲。
餬：寄食也。从食胡聲。
飶：食之香也。从食必聲。《詩》曰：“有飶其香。”
𩜈：燕食也。从食芺聲。《詩》曰：“飲酒之𩜈。”
飽：猒也。从食包聲。
䬼：猒也。从食肙聲。
饒：飽也。从食堯聲。
餘：饒也。从食余聲。
餀：食臭也。从食艾聲。《爾雅》曰：“餀謂之喙。”
餞：送去也。从食戔聲。《詩》曰：“顯父餞之。”
餫：野饋曰餫。从食軍聲。
館：客舍也。从食官聲。《周禮》：五十里有市，市有館，館有積，以待朝聘之客。
饕：貪也。从食號聲。
飻：貪也。从食，殄省聲。《春秋傳》曰：“謂之饕飻。”
饖：飯傷𤍠也。从食歲聲。
饐：飯傷溼也。从食壹聲。
餲：飯餲也。从食曷聲。《論語》曰：“食饐而餲。”
饑：穀不孰爲饑。从食幾聲。
饉：蔬不孰爲饉。从食堇聲。
𩚬：飢也。从食戹聲。讀若楚人言恚人。
餧：飢也。从食委聲。一曰魚敗曰餧。
飢：餓也。从食几聲。
餓：飢也。从食我聲。
餽：吳人謂祭曰餽。从食从鬼，鬼亦聲。
餟：𥙊酹也。从食叕聲。
䬽：小餟也。从食兌聲。
𩜁：馬食穀多，气流四下也。从食夌聲。
䬴：食馬穀也。从食末聲。
餕：食之餘也。从食夋聲。
餻：餌屬。从食羔聲。


### 亼部
亼：三合也。从入、一，象三合之形。凡亼之屬皆从亼。讀若集。
合：合口也。从亼从口。
僉：皆也。从亼从吅从从。《虞書》曰：“僉曰伯夷。”
侖：思也。从亼从冊。
今：是時也。从亼从乁。乁，古文及。
舍：市居曰舍。从亼、屮，象屋也。口象築也。


### 會部
會：合也。从亼，从曾省。曾，益也。凡會之屬皆从會。
朇：益也。从會卑聲。
䢈：日月合宿从辰。从會从辰，辰亦聲。


### 倉部
倉：榖藏也。倉黃取而藏之，故謂之倉。从食省，口象倉形。凡倉之屬皆从倉。
牄：鳥獸來食聲也。从倉爿聲。《虞書》曰：“鳥獸牄牄。”


### 入部
入：内也。象从上俱下也。凡入之屬皆从入。
內：入也。从口，自外而入也。
㞥：入山之深也。从山从入。闕。
糴：市穀也。从入从䊮。
仝：完也。从入从工。
𠓜：二入也。兩从此。闕。


### 缶部
缶：瓦器。所以盛酒𤖅。秦人鼓之以節謌。象形。凡缶之屬皆从缶。
䍍：未燒瓦器也。从缶𣪊聲。讀若筩莩。
匋：瓦器也。从缶，包省聲。古者昆吾作匋。案：《史篇》讀與缶同。
罌：缶也。从缶賏聲。
𦉈：小口罌也。从缶𠂹聲。
䍌：小缶也。从缶咅聲。
缾：𦉥也。从缶幷聲。
𦉥：汲缾也。从缶雝聲。
䍇：下平缶也。从缶乏聲。讀若𦐇。
罃：備火，長頸缾也。从缶，熒省聲。
缸：瓦也。从缶工聲。
𦈸：瓦器也。从缶或聲。
䍎：瓦器也。从缶薦聲。
䍃：瓦器也。从缶肉聲。
𦉢：瓦器也。从缶霝聲。
䍄：缺也。从缶占聲。
缺：器破也。从缶，決省聲。
罅：裂也。从缶虖聲。缶燒善裂也。
罄：器中空也。从缶殸聲。殸，古文磬字。《詩》云：“缾之罄矣。”
罊：器中盡也。从缶𣪠聲。
缿：受錢器也。从缶后聲。古以瓦，今以竹。
罐：器也。从缶雚聲。


### 矢部
矢：弓弩矢也。从入，象鏑栝羽之形。古者夷牟初作矢。凡矢之屬皆从矢。
䠶：弓弩發於身而中於遠也。从矢从身。
矯：揉箭箝也。从矢喬聲。
矰：隿䠶矢也。从矢曾聲。
矦：春饗所䠶矦也。从人；从厂，象張布；矢在其下。天子䠶熊虎豹，服猛也；諸矦䠶熊豕虎；大夫射麋，麋，惑也；士射鹿豕，爲田除害也。其祝曰：“毋若不寕矦，不朝于王所，故伉而䠶汝也。”
𥏫：傷也。从矢昜聲。
短：有所長短，以矢爲正。从矢豆聲。
矤：況也，詞也。从矢，引省聲。从矢，取詞之所之如矢也。
知：詞也。从口从矢。
矣：語已詞也。从矢以聲。
矮：短人也。从矢委聲。


### 高部
高：崇也。象臺觀高之形。从冂、口。與倉、舍同意。凡高之屬皆从高。
䯧：小堂也。从高省，冋聲。
亭：民所安定也。亭有樓，从高省，丁聲。
亳：京兆杜陵亭也。从高省，乇聲。


### 冂部
冂：邑外謂之郊，郊外謂之野，野外謂之林，林外謂之冂。象遠界也。凡冂之屬皆从冂。
市：買賣所之也。市有垣，从冂从乁，乁，古文及，象物相及也。之省聲。
冘：淫淫，行皃。从人出冂。
央：中央也。从大在冂之内。大，人也。央㫄同意。一曰久也。
隺：高至也。从隹上欲出冂。《易》曰：“夫乾隺然。”


### 𩫖部
𩫖：度也，民所度居也。从回，象城𩫖之重，兩亭相對也。或但从囗。凡𩫖之屬皆从𩫖。
𩫠：缺也。古者城闕其南方謂之𩫠。从𩫖，缺省。讀若拔物爲決引也。


### 京部
京：人所爲絕高丘也。从高省，丨象高形。凡京之屬皆从京。
就：就，高也。从京从尤。尤，異於凡也。


### 亯部
亯：獻也。从高省，曰象進孰物形。《孝經》曰：“祭則鬼亯之。”凡亯之屬皆从亯。
𦎫：孰也。从亯从羊。讀若純。一曰鬻也。
䈞：厚也。从亯竹聲。讀若篤。
𦤘：用也。从亯从自。自知臭香所食也。讀若庸。


### 㫗部
㫗：厚也。从反亯。凡𣆪之屬皆从𣆪。
覃：長味也。从𣆪，鹹省聲。《詩》曰：“實覃實吁。”
厚：山陵之厚也。从𣆪从厂。


### 畗部
畗：滿也。从高省，象高厚之形。凡畗之屬皆从畗。讀若伏。
良：善也。从畗省，亡聲。


### 㐭部
㐭：穀所振入。宗廟粢盛，倉黃㐭而取之，故謂之㐭。从入，回象屋形，中有戶牖。凡㐭之屬皆从㐭。
稟：賜穀也。从㐭从禾。
亶：多穀也。从㐭旦聲。
啚：嗇也。从口、㐭。㐭，受也。


### 嗇部
嗇：愛瀒也。从來从㐭。來者，㐭而藏之。故田夫謂之嗇夫。凡嗇之屬皆从嗇。
牆：垣蔽也。从嗇爿聲。


### 來部
來：周所受瑞麥來麰。一來二縫，象芒朿之形。天所來也，故爲行來之來。《詩》曰：“詒我來麰。”凡來之屬皆从來。
𥏳：《詩》曰：“不𥏳不來。”从來矣聲。


### 麥部
麥：芒穀，秋穜厚薶，故謂之麥。麥，金也。金王而生，火王而死。从來，有穗者；从夊。凡麥之屬皆从麥。
麰：來麰，麥也。从麥牟聲。
麧：堅麥也。从麥气聲。
䵀：小麥㞕之覈。从麥𧴪聲。
䴾：䃺麥也。从麥𢀩聲。一曰擣也。
麩：小麥㞕皮也。从麥夫聲。
麪：麥末也。从麥丏聲。
䵂：麥覈㞕也。十斤爲三斗。从麥啻聲。
麷：煑麥也。从麥豐聲。讀若馮。
麮：麥甘鬻也。从麥去聲。
𪍠：餅𥶶也。从麥㱿聲。讀若庫。
䴳：餅𥶶也。从麥穴聲。
䴭：餅𥶶也。从麥才聲。


### 夊部
夊：行遲曳夊夊，象人兩脛有所躧也。凡夊之屬皆从夊。
夋：行夋夋也。一曰倨也。从夊允聲。
𡕨：行故道也。从夊，畗省聲。
夌：越也。从夊从𡴆。𡴆，高也。一曰夌𢕌也。
致：送詣也。从夊从至。
憂：和之行也。从夊𢚧聲。《詩》曰：“布政憂憂。”
愛：行皃。从夊㤅聲。
𡰿：行𡰿𡰿也。从夊，闕。讀若僕。
竷：繇也舞也。樂有章。从章从夅从夊。《詩》曰：“竷竷舞我。”
𡕢：瑙蓋也。象皮包覆瑙，下有兩臂，而夊在下。讀若范。
夏：中國之人也。从夊从頁从𦥑。𦥑，兩手；夊，兩足也。
畟：治稼畟畟進也。从田、人，从夊。《詩》曰：“畟畟良耜。”
㚇：斂足也。鵲鵙醜，其飛也㚇。从夊兇聲。
夒：貪獸也。一曰母猴，似人。从頁，巳、止、夊，其手足。
夔：神魖也。如龍，一足，从夊；象有角、手、人面之形。
夎：拜失容也。从夊坐聲。


### 舛部
舛：對臥也。从夊𡕒相背。凡舛之屬皆从舛。
舞：樂也。用足相背，从舛；無聲。
舝：車軸耑鍵也。兩穿相背，从舛；𥜿省聲。𥜿，古文偰字。


### 舜部
舜：艸也。楚謂之葍，秦謂之藑。蔓地連華。象形。从舛，舛亦聲。凡䑞之屬皆从䑞。今隸變作舜。
𤯷：華榮也。从舜生聲。讀若皇。《爾雅》曰：“𤰀，華也。”


### 韋部
韋：相背也。从舛囗聲。獸皮之韋，可以束枉戾相韋背，故借以爲皮韋。凡韋之屬皆从韋。
韠：韍也。所以蔽前，以韋。下廣二尺，上廣一尺，其頸五寸。一命縕韠，再命赤韠。从韋畢聲。
韎：茅蒐𣑱韋也。一入曰韎。从韋末聲。
韢：櫜紐也。从韋惠聲。一曰盛虜頭橐也。
韜：劒衣也。从韋舀聲。
韝：射臂決也。从韋冓聲。
韘：射決也。所以拘弦，以象骨，韋系，著右巨指。从韋枼聲。《詩》曰：“童子佩韘。”
韣：弓衣也。从韋蜀聲。
韔：弓衣也。从韋長聲。《詩》曰：“交韔二弓。”
䪗：履也。从韋叚聲。
𩏇：履後帖也。从韋段聲。
韤：足衣也。从韋蔑聲。
䪙：軶裹也。从韋尃聲。
韏：革中辨謂之韏。从韋𢍏聲。
𩏷：收束也。从韋𥼚聲。讀若酋。
𩏑：并垣也。从韋，取其帀也；倝聲。
韌：柔而固也。从韋刃聲。


### 弟部
弟：韋束之次弟也。从古字之象。凡弟之屬皆从弟。
𥊽：周人謂兄曰𥊽。从弟从𥄳。


### 夂部
夂：从後至也。象人兩脛後有致之者。凡夂之屬皆从夂。讀若黹。
𡕗：相遮要害也。从夂丯聲。南陽新野有𡕗亭。
夆：啎也。从夂𡴀聲。讀若縫。
夅：服也。从夂、午，相承不敢竝也。
夃：秦以市買多得爲夃。从𠄎从夂，益至也。从乃。《詩》曰：“我夃酌彼金罍。”
𡕒：跨步也。从反夂。𩰫从此。


### 久部
久：以後灸之，象人兩脛後有距也。《周禮》曰：“久諸牆以觀其橈。”凡久之屬皆从久。


### 桀部
桀：磔也。从舛在木上也。凡桀之屬皆从桀。
磔：辜也。从桀石聲。
椉：覆也。从入、桀。桀，黠也。軍法曰乘。


## 卷六 (木東林才叒之帀出𣎵生乇𠂹𠌶華𥝌稽巢桼束㯻囗員貝邑𨛜)

### 木部
木：冒也。冒地而生。東方之行。从屮，下象其根。凡木之屬皆从木。
橘：果。出江南。从木矞聲。
橙：橘屬。从木登聲。
柚：條也。似橙而酢。从木由聲。《夏書》曰：“厥包橘柚。”
樝：果似棃而酢。从木虘聲。
棃：果名。从木𥝢聲。𥝢，古文利。
梬：棗也，似柹。从木甹聲。
柿：赤實果。从木市聲。
枏：梅也。从木冄聲。
梅：枏也。可食。从木每聲。
杏：果也。从木，可省聲。
柰：果也。从木示聲。
李：果也。从木子聲。
桃：果也。从木兆聲。
㮘：冬桃。从木敄聲。讀若髦。
𣓀：果，實如小栗。从木辛聲。《春秋傳》曰：“女摯不過𣓀栗。”
楷：木也。孔子冢蓋樹之者。从木皆聲。
梫：桂也。从木，㑴省聲。
桂：江南木，百藥之長。从木圭聲。
棠：牡曰棠，牝曰杜。从木尚聲。
杜：甘棠也。从木土聲。
槢：木也。从木習聲。
樿：木也。可以爲櫛。从木單聲。
椲：木也。可屈爲杅者。从木韋聲。
楢：柔木也。工官以爲耎輪。从木酋聲。讀若糗。
桏：𣞍椐木也。从木邛聲。
棆：毋杶也。从木侖聲。讀若《易》卦屯。
楈：木也。从木胥聲。讀若芟刈之芟。
柍：梅也。从木央聲。一曰江南橦材，其實謂之柍。
楑：木也。从木癸聲。又，度也。
𣓌：木也。从木咎聲。讀若皓。
椆：木也。从木周聲。讀若丩。
樕：樸樕，木。从木欶聲。
㰘：木也。从木彞聲。
梣：青皮木。从木岑聲。
棳：木也。从木叕聲。益州有棳縣。
𣘫：木也。从木，號省聲。
棪：遬其也。从木炎聲。讀若三年導服之導。
𣛹：木也。从木遄聲。
椋：卽來也。从木京聲。
檍：杶也。从木意聲。
𣙿：木也。从木費聲。
㯉：木也。从木虖聲。
楀：木也。从木禹聲。
蘽：木也。从木藟聲。
桋：赤栜也。从木夷聲。《詩》曰：“隰有杞桋。”
栟：栟櫚也。从木并聲。
椶：栟櫚也。可作萆。从木㚇聲。
檟：楸也。从木賈聲。《春秋傳》曰：“樹六檟於蒲圃。”
椅：梓也。从木奇聲。
梓：楸也。从木，宰省聲。
楸：梓也。从木秋聲。
𣚍：梓屬。大者可爲棺椁，小者可爲弓材。从木𠶷聲。
柀：檆也。从木皮聲。一曰折也。
檆：木也。从木煔聲。
榛：木也。从木秦聲。一曰菆也。
𣐊：山㯉也。从木尻聲。
杶：木也。从木屯聲。《夏書》曰：“杶榦栝柏。”
橁：杶也。从木筍聲。
桵：白桵，棫。从木妥聲。
棫：白桵也。从木或聲。
㮩：木也。从木息聲。
椐：樻也。从木居聲。
樻：椐也。从木貴聲。
栩：柔也。从木羽聲。其皁，一曰様。
𣏗：栩也。从木予聲。讀若杼。
様：栩實。从木羕聲。
杙：劉，劉杙。从木弋聲。
枇：枇杷，木也。从木比聲。
桔：桔梗，藥名。从木吉聲。一曰直木。
柞：木也。从木乍聲。
㭔：木。出橐山。从木乎聲。
榗：木也。从木晉聲。書曰：竹箭如榗。
𣔾：羅也。从木㒸聲。《詩》曰：“隰有樹𣔾。”
椵：木。可作牀几。从木叚聲。讀若賈。
橞：木也。从木惠聲。
楛：木也。从木苦聲。《詩》曰：“榛楛濟濟。”
櫅：木也。可以爲大車軸。从木齊聲。
㭁：木也。从木乃聲。讀若仍。
㰋：木也。从木𩔤聲。
樲：酸棗也。从木貳聲。
㯷：棗也。从木僕聲。
橪：酸小棗。从木然聲。一曰染也。
柅：木也。實如棃。从木尼聲。
梢：木也。从木肖聲。
𣟌：木也。从木𨾀聲。
㭩：木也。从木寽聲。
梭：木也。从木夋聲。
㮿：木也。从木畢聲。
楋：木也。从木剌聲。
枸：木也。可爲醬。出蜀。从木句聲。
樜：木。出發鳩山。从木庶聲。
枋：木。可作車。从木方聲。
橿：枋也。从木畺聲。一曰鉏柄名。
樗：木也。以其皮裹松脂。从木雩聲。讀若華。
檗：黃木也。从木辟聲。
梤：香木也。从木㞣聲。
榝：似茱萸。出淮南。从木殺聲。
槭：木。可作大車輮。从木戚聲。
楊：木也。从木昜聲。
檉：河柳也。从木聖聲。
桺：小楊也。从木戼聲。戼，古文酉。
𣖼：大木。可爲鉏柄。从木𠣬聲。
欒：木。似欄。从木䜌聲。《禮》：天子樹松，諸侯柏，大夫欒，士楊。
栘：棠棣也。从木多聲。
棣：白棣也。从木隶聲。
枳：木。似橘。从木只聲。
楓：木也。厚葉弱枝，善搖。一名欇。从木風聲。
權：黃華木。从木雚聲。一曰反常。
柜：木也。从木巨聲。
槐：木也。从木鬼聲。
榖：楮也。从木㱿聲。
楮：榖也。从木者聲。
檵：枸杞也。从木，繼省聲。一曰監木也。
杞：枸杞也。从木己聲。
枒：木也。从木牙聲。一曰車𨊾會也。
檀：木也。从木亶聲。
櫟：木也。从木樂聲。
梂：櫟實。一曰𨯳首。从木求聲。
楝：木也。从木柬聲。
檿：山桑也。从木厭聲。《詩》曰：“其檿其柘。”
柘：桑也。从木石聲。
𣛺：木，可爲杖。从木厀聲。
𣟳：𣟳味，稔棗。从木還聲。
梧：梧桐木。从木吾聲。一名櫬。
榮：桐木也。从木，熒省聲。一曰屋梠之兩頭起者爲榮。
桐：榮也。从木同聲。
橎：木也。从木番聲。讀若樊。
榆：榆，白枌。从木俞聲。
枌：榆也。从木分聲。
梗：山枌榆。有朿，莢可爲蕪夷者。从木更聲。
樵：𢿱也。从木焦聲。
松：木也。从木公聲。
樠：松心木。从木㒼聲。
檜：柏葉松身。从木會聲。
樅：松葉柏身。从木從聲。
柏：鞠也。从木白聲。
机：木也。从木几聲。
枮：木也。从木占聲。
梇：木也。从木弄聲。益州有梇棟縣。
楰：鼠梓木。从木臾聲。《詩》曰：“北山有楰。”
桅：黃木，可染者。从木危聲。
杒：桎杒也。从木刃聲。
𣝋：榙𣝋，木也。从木遝聲。
榙：榙𣝋。果似李。从木荅聲。讀若嚃。
某：酸果也。从木从甘。闕。
櫾：崐崘河隅之長木也。从木繇聲。
樹：生植之緫名。从木尌聲。
本：木下曰本。从木，一在其下。
柢：木根也。从木氐聲。
朱：赤心木。松柏屬。从木，一在其中。
根：木株也。从木艮聲。
株：木根也。从木朱聲。
末：木上曰末。从木，一在其上。
㮨：細理木也。从木畟聲。
果：木實也。从木，象果形在木之上。
𣚎：木實也。从木絫聲。
杈：枝也。从木叉聲。
枝：木别生條也。从木支聲。
朴：木皮也。从木卜聲。
條：小枝也。从木攸聲。
枚：榦也。可爲杖。从木从攴。《詩》曰：“施于條枚。”
𣓁：槎識也。从木、|。闕。《夏書》曰：“隨山𣓁木。”讀若刊。
𣠞：木葉榣白也。从木聶聲。
栠：弱皃。从木任聲。
枖：木少盛皃。从木夭聲。《詩》曰：“桃之枖枖。”
槇：木頂也。从木眞聲。一曰仆木也。
梃：一枚也。从木廷聲。
䯂：眾盛也。从木驫聲。《逸周書》曰：“疑沮事。”闕。
標：木杪末也。从木𤐫聲。
杪：木標末也。从木少聲。
朶：樹木垂朵朵也。从木，象形。此與𥝩同意。
桹：高木也。从木良聲。
橌：大木皃。从木閒聲。
枵：木根也。从木号聲。《春秋傳》曰：“歲在玄枵。”玄枵，虛也。
柖：樹搖皃。从木召聲。
榣：樹動也。从木䍃聲。
樛：下句曰樛。从木翏聲。
朻：高木也。从木丩聲。
枉：衺曲也。从木㞷聲。
橈：曲木。从木堯聲。
枎：枎疏，四布也。从木夫聲。
檹：木檹施。从木旖聲。賈侍中說，檹卽椅木，可作琴。
㭂：相高也。从木小聲。
𣓗：高皃。从木曶聲。
槮：木長皃。从木參聲。《詩》曰：“槮差荇菜。”
梴：長木也。从木延聲。《詩》曰：“松桷有梴。”
橚：長木皃。从木肅聲。
杕：樹皃。从木大聲。《詩》曰：“有杕之杜。”
𣗸：木葉陊也。从木㲋聲。讀若薄。
格：木長皃。从木各聲。
槷：木相摩也。从木埶聲。
枯：槀也。从木古聲。《夏書》曰：“唯箘輅枯。”木名也。
槀：木枯也。从木高聲。
樸：木素也。从木菐聲。
楨：剛木也。从木貞聲。上郡有楨林縣。
柔：木曲直也。从木矛聲。
柝：判也。从木㡿聲。《易》曰：“重門擊𣔳。”
朸：木之理也。从木力聲。平原有朸縣。
材：木梃也。从木才聲。
柴：小木散材。从木此聲。
榑：榑桑，神木，日所出也。从木尃聲。
杲：明也。从日在木上。
杳：冥也。从日在木下。
㮝：角械也。从木卻聲。一曰木下白也。
栽：築牆長版也。从木𢦔聲。《春秋傳》曰：“楚圍蔡，里而𣒭。”
築：擣也。从木筑聲。
榦：築牆耑木也。从木倝聲。
檥：榦也。从木義聲。
構：蓋也。从木冓聲。杜林以爲椽桷字。
模：法也。从木莫聲。讀若嫫母之嫫。
桴：棟名。从木孚聲。
棟：極也。从木東聲。
極：棟也。从木亟聲。
柱：楹也。从木主聲。
楹：柱也。从木盈聲。《春秋傳》曰：“丹桓宫楹。”
樘：衺柱也。从木堂聲。
榰：柱砥。古用木，今以石。从木耆聲。《易》：“榰恆凶。”
㮞：𣝍櫨也。从木咨聲。
𣝍：壁柱。从木，薄省聲。
櫨：柱上柎也。从木盧聲。伊尹曰：“果之美者，箕山之東，青鳧之所，有櫨橘焉。夏孰也。”一曰宅櫨木，出弘農山也。
枅：屋櫨也。从木幵聲。
栵：栭也。从木𠛱聲。《詩》曰：“其灌其𣔜。”
栭：屋枅上標。从木而聲。《爾雅》曰：“栭謂之㮞。”
檼：棼也。从木㥯聲。
橑：椽也。从木𤋯聲。
桷：榱也。椽方曰桷。从木角聲。《春秋傳》曰：“刻桓宫之桷。”
椽：榱也。从木彖聲。
榱：秦名爲屋椽，周謂之榱，齊魯謂之桷。从木衰聲。
楣：秦名屋𣝼聯也。齊謂之檐，楚謂之梠。从木眉聲。
梠：楣也。从木呂聲。
㮰：梠也。从木𣬉聲。讀若枇杷之枇。
𣝼：屋𣝼聯也。从木，𨘢省聲。
檐：㮰也。从木詹聲。
橝：屋梠前也。从木覃聲。一曰蠶槌。
樀：戶樀也。从木啻聲。《爾雅》曰：“檐謂之樀。”讀若滴。
植：戶植也。从木直聲。
樞：戶樞也。从木區聲。
槏：戶也。从木兼聲。
樓：重屋也。从木婁聲。
㰍：房室之疏也。从木龍聲。
楯：闌楯也。从木盾聲。
櫺：楯閒子也。从木霝聲。
杗：棟也。从木亡聲。《爾雅》曰：“杗𢊺謂之梁。”
梀：短椽也。从木束聲。
杇：所以涂也。秦謂之杇，關東謂之槾。从木亏聲。
槾：杇也。从木曼聲。
椳：門樞謂之椳。从木畏聲。
𣔺：門樞之橫梁。从木冒聲。
梱：門橛也。从木困聲。
𣕋：限也。从木㞕聲。
柤：木閑。从木且聲。
槍：歫也。从木倉聲。一曰槍，欀也。
楗：限門也。从木建聲。
櫼：楔也。从木韱聲。
楔：櫼也。从木契聲。
柵：編樹木也。从木从冊，冊亦聲。
杝：落也。从木也聲。讀若他。
𣟄：夜行所擊者。从木橐聲。《易》曰：“重門擊𣟄。”
桓：亭郵表也。从木亘聲。
楃：木帳也。从木屋聲。
橦：帳極也。从木童聲。
杠：牀前橫木也。从木工聲。
桯：牀前几。从木呈聲。
桱：桱桯也，東方謂之蕩。从木坙聲。
牀：安身之坐者。从木爿聲。
枕：臥所薦首者。从木冘聲。
楲：楲窬，褻器也。从木威聲。
櫝：匱也。从木賣聲。一曰木名。又曰：大梡也。
櫛：梳比之總名也。从木節聲。
梳：理髮也。从木，疏省聲。
㭘：劒柙也。从木合聲。
槈：薅器也。从木辱聲。
𣚏：㭉，臿也。从木；入，象形；䀠聲。
㭉：兩刃臿也。从木；𦫳，象形。宋魏曰㭉也。
㭒：臿也。从木㠯聲。一曰徙土輂，齊人語也。
枱：耒耑也。从木台聲。
楎：六叉犂。一曰犂上曲木，犂轅。从木軍聲。讀若渾天之渾。
櫌：摩田器。从木憂聲。《論語》曰：“櫌而不輟。”
欘：斫也，齊謂之鎡錤。一曰斤柄，性自曲者。从木屬聲。
櫡：斫謂之櫡。从木箸聲。
杷：收麥器。从木巴聲。
𣒃：穜樓也。一曰燒麥柃𣒃。从木役聲。
柃：木也。从木令聲。
柫：擊禾連枷也。从木弗聲。
枷：柫也。从木加聲。淮南謂之柍。
杵：舂杵也。从木午聲。
槩：𣏙斗斛。从木旣聲。
杚：平也。从木气聲。
㮐：木參交以枝炊䉛者也。从木省聲。讀若驪駕。
柶：《禮》有柶。柶，匕也。从木四聲。
桮：㔶也。从木否聲。
槃：承槃也。从木般聲。
榹：槃也。从木虒聲。
案：几屬。从木安聲。
檈：圜案也。从木瞏聲。
椷：篋也。从木咸聲。
枓：勺也。从木从斗。
杓：枓柄也。从木从勺。
櫑：龜目酒尊，刻木作雲雷象。象施不窮也。从木畾聲。
椑：圜榼也。从木卑聲。
榼：酒器也。从木盍聲。
橢：車笭中橢橢器也。从木隋聲。
槌：關東謂之槌，關西謂之㭙。从木追聲。
㭙：槌也。从木，特省聲。
栚：槌之橫者也。關西謂之㯢。从木灷聲。
槤：瑚槤也。从木連聲。
櫎：所以几器。从木廣聲。一曰帷屏風之屬。
㮂：舉食者。从木具聲。
檕：繘耑木也。从木毄聲。
檷：絡絲檷。从木爾聲。讀若柅。
機：主發謂之機。从木幾聲。
榺：機持經者。从木朕聲。
杼：機之持緯者。从木予聲。
椱：機持繒者。从木复聲。
楥：履法也。从木爰聲。讀若指撝。
核：蠻夷以木皮爲篋，狀如籢尊。从木亥聲。
棚：棧也。从木朋聲。
棧：棚也。竹木之車曰棧。从木戔聲。
栫：以柴木𡓱也。从木存聲。
槶：筐當也。从木國聲。
梯：木階也。从木弟聲。
棖：杖也。从木長聲。一曰法也。
桊：牛鼻中環也。从木𢍏聲。
椯：箠也。从木耑聲。一曰椯度也。一曰剟也。
橜：弋也。从木厥聲。一曰門梱也。
樴：弋也。从木戠聲。
杖：持也。从木丈聲。
柭：棓也。从木犮聲。
棓：梲也。从木咅聲。
椎：擊也。齊謂之終葵。从木隹聲。
柯：斧柄也。从木可聲。
梲：木杖也。从木兌聲。
柄：柯也。从木丙聲。
柲：欑也。从木必聲。
欑：積竹杖也。从木贊聲。一曰穿也。一曰叢木。
杘：籆柄也。从木尸聲。
榜：所以輔弓弩。从木㫄聲。
㯳：㮄也。从木敬聲。
𨽌：栝也。从木，隱省聲。
桰：𨽌也。从木𠯑聲。一曰矢栝，築弦處。
棊：博棊。从木其聲。
椄：續木也。从木妾聲。
栙：栙雙也。从木夅聲。讀若鴻。
栝：炊竈木。从木舌聲。
槽：畜獸之食器。从木曹聲。
臬：射凖的也。从木从自。
桶：木方，受六升。从木甬聲。
櫓：大盾也。从木魯聲。
樂：五聲八音緫名。象鼓鞞。木，虡也。
柎：闌足也。从木付聲。
枹：擊鼓杖也。从木包聲。
椌：柷樂也。从木空聲。
柷：樂，木空也。所以止音爲節。从木，祝省聲。
槧：牘樸也。从木斬聲。
札：牒也。从木乙聲。
檢：書署也。从木僉聲。
檄：二尺書。从木敫聲。
棨：傳，信也。从木，啟省聲。
楘：車歴録束文也。从木敄聲。《詩》曰：“五楘梁輈。”
枑：行馬也。从木互聲。《周禮》曰：“設梐枑再重。”
梐：梐枑也。从木，陛省聲。
极：驢上負也。从木及聲。或讀若急。
㭕：极也。从木去聲。
槅：大車枙也。从木鬲聲。
橾：車轂中空也。从木喿聲。讀若藪。
楇：盛膏器。从木咼聲。讀若過。
枊：馬柱。从木卬聲。一曰堅也。
棝：棝斗，可射鼠。从木固聲。
欙：山行所乘者。从木纍聲。《虞書》曰：“予乘四載。”水行乘舟，陸行乘車，山行乘欙，澤行乘䡅。
榷：水上橫木，所以渡者也。从木隺聲。
橋：水梁也。从木喬聲。
梁：水橋也。从木从水，刅聲。
𣔱：船緫名。从木叜聲。
橃：海中大船。从木發聲。
楫：舟櫂也。从木咠聲。
欚：江中大船名。从木蠡聲。
校：木囚也。从木交聲。
樔：澤中守艸樓。从木巢聲。
采：捋取也。从木从爪。
杮：削木札樸也。从木巿聲。陳楚謂櫝爲杮。
橫：闌木也。从木黃聲。
梜：檢柙也。从木夾聲。
桄：充也。从木光聲。
檇：以木有所擣也。从木雋聲。《春秋傳》曰：“越敗吳於檇李。”
椓：擊也。从木豖聲。
朾：橦也。从木丁聲。
柧：棱也。从木瓜聲。又，柧棱，殿堂上最高之處也。
棱：柧也。从木夌聲。
𣡌：伐木餘也。从木獻聲。《商書》曰：“若顚木之有㽕𣡌。”
枰：平也。从木从平，平亦聲。
柆：折木也。从木立聲。
槎：衺斫也。从木差聲。《春秋傳》曰：“山不槎。”
柮：斷也。从木出聲。讀若《爾雅》“貀無前足”之“貀”。
檮：斷木也。从木𠷎聲。《春秋傳》曰：“𣚑柮。”
析：破木也。一曰折也。从木从斤。
棷：木薪也。从木取聲。
梡：㮯，木薪也。从木完聲。
㮯：梡木未析也。从木圂聲。
楄：楄部，方木也。从木扁聲。《春秋傳》曰：“楄部薦榦。”
楅：以木有所逼束也。从木畐聲。《詩》曰：“夏而楅衡。”
枼：楄也。枼，薄也。从木丗聲。
𤍕：積火燎之也。从木从火，酉聲。《詩》曰：“薪之槱之。”《周禮》：“以槱燎祠司中、司命。”
休：息止也。从人依木。
㮓：竟也。从木恆聲。
械：桎梏也。从木戒聲。一曰器之緫名。一曰持也。一曰有盛爲械，無盛爲器。
杽：械也。从木从手，手亦聲。
桎：足械也。从木至聲。
梏：手械也。从木告聲。
櫪：櫪㯕，椑指也。从木歴聲。
㯕：櫪㯕也。从木斯聲。
檻：櫳也。从木監聲。一曰圈。
櫳：檻也。从木龍聲。
柙：檻也。以藏虎兕。从木甲聲。
棺：關也。所以掩尸。从木官聲。
櫬：棺也。从木親聲。《春秋傳》曰：“士輿櫬。”
槥：棺櫝也。从木彗聲。
椁：葬有木𩫏也。从木𩫏聲。
楬：楬桀也。从木曷聲。《春秋傳》曰：“楬而書之。”
梟：不孝鳥也。日至，捕梟磔之。从鳥頭在木上。
棐：輔也。从木非聲。
梔：木實可染。从木巵聲。
榭：臺有屋也。从木䠶聲。
槊：矛也。从木朔聲。
椸：衣架也。从木施聲。
榻：牀也。从木𦐇聲。
櫍：柎也。从木質聲。
櫂：所以進舩也。从木翟聲。或从卓。《史記》通用濯。
槹：桔槹，汲水器也。从木臯聲。
樁：橛杙也。从木舂聲。
櫻：果也。从木嬰聲。
栜：桋也。从木，策省聲。


### 東部
東：動也。从木。官溥說：从日在木中。凡東之屬皆从東。
㯥：二東，曹从此。闕。


### 林部
林：平土有叢木曰林。从二木。凡林之屬皆从林。
𣞤：豐也。从林；𡘲。或說規模字。从大、𠦜，數之積也；林者，木之多也。𠦜與庶同意。《商書》曰：“庶草繁無。”
鬱：木叢生者。从林，𩰪省聲。
楚：叢木。一名荊也。从林疋聲。
棽：木枝條棽儷皃。从林今聲。
楙：木盛也。从林矛聲。
麓：守山林吏也。从林鹿聲。一曰林屬於山爲麓。《春秋傳》曰：“沙麓崩。”
棼：複屋棟也。从林分聲。
森：木多皃。从林从木。讀若曾參之參。
梵：出自西域釋書，未詳意義。


### 才部
才：艸木之初也。从丨上貫一，將生枝葉。一，地也。凡才之屬皆从才。


### 叒部
叒：日初出東方湯谷，所登榑桑，叒木也。象形。凡叒之屬皆从叒。
桑：蠶所食葉木。从叒、木。


### 之部
之：出也。象艸過屮，枝莖益大，有所之。一者，地也。凡之之屬皆从之。
㞷：艸木妄生也。从之在土上。讀若皇。


### 帀部
帀：周也。从反之而帀也。凡帀之屬皆从帀。周盛說。
師：二千五百人爲師。从帀从𠂤。𠂤，四帀，眾意也。


### 出部
出：進也。象艸木益滋，上出達也。凡出之屬皆从出。
敖：游也。从出从放。
賣：出物貨也。从出从買。
糶：出穀也。从出从䊮，䊮亦聲。
𦤙：𣙗𦤙，不安也。从出臬聲。《易》曰：“𣙗𦤙。”


### 𣎵部
𣎵：艸木盛𣎵𣎵然。象形，八聲。凡𣎵之屬皆从𣎵。讀若輩。
𢍚：艸木𢍚孛之皃。从𣎵𢌿聲。
索：艸有莖葉，可作繩索。从𣎵、糸。杜林說：𣎵亦朱木字。
孛：𢍚也，从𣎵；人色也，从子。《論語》曰：“色孛如也。”
𠂔：止也。从𣎵盛而一橫止之也。
南：艸木至南方，有枝任也。从𣎵𢆉聲。


### 生部
生：進也。象艸木生出土上。凡生之屬皆从生。
丰：艸盛𡴀𡴀也。从生，上下達也。
產：生也。从生，彥省聲。
𨼇：豐大也。从生降聲。
甤：草木實甤甤也。从生，豨省聲。讀若綏。
甡：眾生並立之兒。从二生。《詩》曰：“甡甡其鹿。”


### 乇部
乇：艸葉也。从垂穗，上貫一，下有根。象形。凡乇之屬皆从乇。


### 𠂹部
𠂹：艸木華葉𠂹。象形。凡𠂹之屬皆从𠂹。


### 𠌶部
𠌶：艸木華也。从𠂹亏聲。凡𠌶之屬皆从𠌶。
𩏬：盛也。从𠌶韋聲。《詩》曰：“萼不𩏬𩏬。”


### 華部
華：榮也。从艸从𠌶。凡華之屬皆从華。
皣：艸木白華也。从華从白。


### 𥝌部
𥝌：木之曲頭止不能上也。凡𥝌之屬皆从𥝌。
䅩：多小意而止也。从𥝌从支，只聲。一曰木也。
䅓：䅩䅓也。从𥝌从又，句聲。又者，从丑省。一曰木名。


### 稽部
稽：畱止也。从𥝌从尤，旨聲。凡稽之屬皆从稽。
𥢔：特止也。从稽省，卓聲。
𥢑：𥢑䅓而止也。从稽省，咎聲。讀若皓。賈侍中說：稽、𥢔、𥢑三字皆木名。


### 巢部
巢：鳥在木上曰巢，在穴曰窠。从木，象形。凡巢之屬皆从巢。
𡬯：傾覆也。从寸，𦥑覆之。寸，人手也。从巢省。杜林說：以爲貶損之貶。


### 桼部
桼：木汁。可以䰍物。象形。桼如水滴而下。凡桼之屬皆从桼。
䰍：桼也。从桼髟聲。
㯡：桼垸巳，復桼之。从桼包聲。


### 束部
束：縛也。从囗、木。凡束之屬皆从束。
柬：分別𥳑之也。从束从八。八，分別也。
𢆞：小束也。从束幵聲。讀若繭。
剌：戾也。从束从刀。刀者，剌之也。


### 㯻部
㯻：橐也。从束圂聲。凡㯻之屬皆从㯻。
橐：囊也。从㯻省，石聲。
囊：橐也。从㯻省，襄省聲。
櫜：車上大橐。从㯻省，咎聲。《詩》曰：“載櫜弓矢。”
㯱：囊張大皃。从㯻省，匋省聲。


### 囗部
囗：回也。象回帀之形。凡囗之屬皆从囗。
圜：天體也。从囗瞏聲。
團：圜也。从囗專聲。
㘣：規也。从囗肙聲。
囩：回也。从囗云聲。
圓：圜全也。从囗員聲。讀若員。
回：轉也。从囗，中象回轉形。
圖：畫計難也。从囗从啚。啚，難意也。
圛：回行也。从囗睪聲。《尚書》：“曰圛。”圛，升雲半有半無。讀若驛。
國：邦也。从囗从或。
𡈋：宮中道。从囗，象宮垣、道、上之形。《詩》曰：“室家之壼。”
囷：廩之圜者。从禾在囗中。圜謂之囷，方謂之京。
圈：養畜之閑也。从囗卷聲。
囿：苑有垣也。从囗有聲。一曰禽獸曰囿。
園：所以樹果也。从囗袁聲。
圃：穜菜曰圃。从囗甫聲。
因：就也。从囗、大。
㘝：下取物縮藏之。从囗从又。讀若聶。
囹：獄也。从囗令聲。
圄：守之也。从囗吾聲。
囚：繫也。从人在囗中。
固：四塞也。从囗古聲。
圍：守也。从囗韋聲。
困：故廬也。从木在囗中。
圂：廁也。从囗，象豕在囗中也。會意。
囮：譯也。从囗、化。率鳥者繫生鳥以來之，名曰囮。讀若譌。又音由。


### 員部
員：物數也。从貝囗聲。凡員之屬皆从員。
𧶊：物數紛𧶊亂也。从員云聲。讀若《春秋傳》曰“宋皇鄖”。


### 貝部
貝：海介蟲也。居陸名猋，在水名蜬。象形。古者貨貝而寶龜，周而有泉，至秦廢貝行錢。凡貝之屬皆从貝。
𧴪：貝聲也。从小、貝。
賄：財也。从貝有聲。
財：人所寶也。从貝才聲。
貨：財也。从貝化聲。
䞈：資也。从貝爲聲。或曰：此古貨字。讀若貴。
資：貨也。从貝次聲。
贎：貨也。从貝萬聲。
賑：富也。从貝辰聲。
賢：多才也。从貝臤聲。
賁：飾也。从貝卉聲。
賀：以禮相奉慶也。从貝加聲。
貢：獻功也。从貝工聲。
贊：見也。从貝从兟。
賮：會禮也。从貝㶳聲。
齎：持遺也。从貝齊聲。
貸：施也。从貝代聲。
貣：从人求物也。从貝弋聲。
賂：遺也。从貝各聲。
賸：物相增加也。从貝朕聲。一曰送也，副也。
贈：玩好相送也。从貝曾聲。
貱：迻予也。从貝皮聲。
𥫔：賜也。从貝，竷省聲。
賚：賜也。从貝來聲。《周書》曰：“賚尒秬鬯。”
賞：賜有功也。从貝尚聲。
賜：予也。从貝易聲。
貤：重次弟物也。从貝也聲。
贏：有餘、賈利也。从貝𦝠聲。
賴：贏也。从貝剌聲。
負：恃也。从人守貝，有所恃也。一曰受貸不償。
貯：積也。从貝宁聲。
貳：副、益也。从貝弍聲。弍，古文二。
賓：所敬也。从貝𡧍聲。
賖：貰買也。从貝余聲。
貰：貸也。从貝丗聲。
贅：以物質錢。从敖、貝。敖者，猶放；貝，當復取之也。
質：以物相贅。从貝从斦。闕。
貿：易財也。从貝戼聲。
贖：貿也。从貝𧸇聲。
費：𢿱財用也。从貝弗聲。
責：求也。从貝朿聲。
賈：賈市也。从貝襾聲。一曰坐賣售也。
𧶜：行賈也。从貝，商省聲。
販：買賤賣貴者。从貝反聲。
買：市也。从网、貝。《孟子》曰：“登壟斷而网市利。”
賤：賈少也。从貝戔聲。
賦：斂也。从貝武聲。
貪：欲物也。从貝今聲。
貶：損也。从貝从乏。
貧：財分少也。从貝从分，分亦聲。
賃：庸也。从貝任聲。
賕：以財物枉法相謝也。从貝求聲。一曰戴質也。
購：以財有所求也。从貝冓聲。
䝪：齎財卜問爲䝪。从貝疋聲。讀若所。
貲：小罰以財自贖也。从貝此聲。漢律：民不繇，貲錢二十二。
賨：南蠻賦也。从貝宗聲。
𧸇：衒也。从貝𡍬聲。𡍬，古文睦。讀若育。
貴：物不賤也。从貝臾聲。臾，古文蕢。
賏：頸飾也。从二貝。
貺：賜也。从貝兄聲。
賵：贈死者。从貝从冒。冒者，衣衾覆冒之意。
賭：博簺也。从貝者聲。
貼：以物爲質也。从貝占聲。
貽：贈遺也。从貝台聲。經典通用詒。
𧸖：重買也，錯也。从貝廉聲。
賽：報也。从貝，塞省聲。
賻：助也。从貝尃聲。
贍：給也。从貝詹聲。


### 邑部
邑：國也。从囗；先王之制，尊卑有大小，从卪。凡邑之屬皆从邑。
邦：國也。从邑丰聲。
郡：周制：天子地方千里，分爲百縣，縣有四郡。故《春秋傳》曰“上大夫受郡”是也。至秦初置三十六郡，以監其縣。从邑君聲。
都：有先君之舊宗廟曰都。从邑者聲。周禮：距國五百里爲都。
鄰：五家爲鄰。从邑粦聲。
酇：百家爲酇。酇，聚也。从邑贊聲。南陽有酇縣。
鄙：五酇爲鄙。从邑啚聲。
郊：距國百里爲郊。从邑交聲。
邸：屬國舍。从邑氐聲。
郛：郭也。从邑孚聲。
郵：境上行書舍。从邑、垂。垂，邊也。
𨛍：國甸，大夫稍。稍，所食邑。从邑肖聲。《周禮》曰：“任𨛍地。”在天子三百里之内。
鄯：鄯善，西胡國也。从邑从善，善亦聲。
𥨪：夏后時諸矦夷羿國也。从邑，窮省聲。
𨜒：周封黃帝之後於𨜒也。从邑契聲。讀若薊。上谷有𨜒縣。
邰：炎帝之後，姜姓所封，周棄外家國。从邑台聲。右扶風斄縣是也。《詩》曰：“有邰家室。”
𨙸：周文王所封。在右扶風美陽中水鄉。从邑支聲。
邠：周太王國。在右扶風美陽。从邑分聲。
郿：右扶風縣。从邑眉聲。
郁：右扶風郁夷也。从邑有聲。
鄠：右扶風縣名。从邑雩聲。
扈：夏后同姓所封，戰於甘者。在鄠，有扈谷、甘亭。从邑戶聲。
䣙：右扶風鄠鄉。从邑崩聲。沛城父有䣙鄉。讀若陪。
䢸：右扶風鄠鄉。从邑且聲。
郝：右扶風鄠、盩厔鄉。从邑赤聲。
酆：周文王所都。在京兆杜陵西南。从邑豐聲。
鄭：京兆縣。周厲王子友所封。从邑奠聲。宗周之滅，鄭徙潧洧之上，今新鄭是也。
郃：左馮翊郃陽縣。从邑合聲。《詩》曰：“在郃之陽。”
𨙫：京兆藍田鄉。从邑口聲。
𨟄：京兆杜陵鄉。从邑樊聲。
𨞻：左馮翊縣。从邑麃聲。
䣝：左馮翊䣝陽亭。从邑屠聲。
邮：左馮翊高陵。从邑由聲。
𨛲：左馮翊谷口鄉。从邑秊聲。讀若寕。
邽：隴西上邽也。从邑圭聲。
部：天水狄部。从邑咅聲。
郖：弘農縣庾地。从邑豆聲。
鄏：河南縣直城門官陌地也。从邑辱聲。《春秋傳》曰：“成王定鼎于郟鄏。”
鄻：周邑也。从邑輦聲。
𨝋：周邑也。从邑祭聲。
邙：河南洛陽北亡山上邑。从邑亡聲。
鄩：周邑也。从邑尋聲。
郗：周邑也。在河内。从邑希聲。
鄆：河内沁水鄉。从邑軍聲。魯有鄆地。
邶：故商邑。自河内朝歌以北是也。从邑北聲。
邘：周武王子所封。在河内野王是也。从邑于聲。又讀若區。
𨛫：殷諸侯國。在上黨東北。从邑𥝢聲。𥝢，古文利。《商書》：“西伯戡𨛫。”
邵：晉邑也。从邑召聲。
鄍：晉邑也。从邑冥聲。《春秋傳》曰：“伐鄍三門。”
鄐：晉邢矦邑。从邑畜聲。
𨜫：晉之溫地。从邑侯聲。《春秋傳》曰：“爭𨜫田。”
邲：晉邑也。从邑必聲。《春秋傳》曰：“晋楚戰于邲。”
郤：晉大夫叔虎邑也。从邑谷聲。
𨛬：河東聞喜縣。从邑非聲。
𨜻：河東聞喜聚。从邑虔聲。
邼：河東聞喜鄉。从邑匡聲。
鄈：河東臨汾地，即漢之所祭后土處。从邑癸聲。
郉：周公子所封，地近河内懷。从邑幵聲。
鄔：太原縣。从邑烏聲。
祁：太原縣。从邑示聲。
鄴：魏郡縣。从邑業聲。
𨙷：鄭地𨙷亭。从邑井聲。
邯：趙邯鄲縣。从邑甘聲。
鄲：邯鄲縣。从邑單聲。
郇：周武王子所封國，在晉地。从邑旬聲。讀若泓。
鄃：清河縣。从邑俞聲。
鄗：常山縣。丗祖所卽位，今爲高邑。从邑高聲。
鄡：鉅鹿縣。从邑梟聲。
鄚：涿郡縣。从邑莫聲。
郅：北地郁郅縣。从邑至聲。
𨜛：北方長狄國也。在夏爲防風氏，在殷爲汪茫氏。从邑叜聲。《春秋傳》曰：“𨜛瞞侵齊。”
鄦：炎帝太嶽之胤，甫矦所封，在潁川。从邑無聲。讀若許。
邟：潁川縣。从邑亢聲。
郾：潁川縣。从邑匽聲。
郟：潁川縣。从邑夾聲。
郪：新郪，汝南縣。从邑妻聲。
鄎：姬姓之國，在淮北。从邑息聲。今汝南新鄎。
郋：汝南邵陵里。从邑自聲。讀若奚。
𨜷：汝南鮦陽亭。从邑㫄聲。
郹：蔡邑也。从邑狊聲。《春秋傳》曰：“郹陽封人之女奔之。”
鄧：曼姓之國。今屬南陽。从邑登聲。
鄾：鄧國地也。从邑憂聲。《春秋傳》曰：“鄧南鄙鄾人攻之。”
𨚙：南陽淯陽鄉。从邑号聲。
鄛：南陽棗陽鄉。从邑巢聲。
𨟚：今南陽穰縣是。从邑襄聲。
䣚：南陽穰鄉。从邑婁聲。
𨛋：南陽西鄂亭。从邑里聲。
䣁：南陽舞陰亭。从邑羽聲。
郢：故楚都。在南郡江陵北十里。从邑呈聲。
鄢：南郡縣。孝惠三年改名宜城。从邑焉聲。
鄳：江夏縣。从邑𪓑聲。
𨞛：南陽陰鄉。从邑葛聲。
鄂：江夏縣。从邑㖾聲。
邔：南陽縣。从邑己聲。
邾：江夏縣。从邑朱聲。
鄖：漢南之國。从邑員聲。漢中有鄖關。
鄘：南夷國。从邑庸聲。
郫：蜀縣也。从邑卑聲。
𨞪：蜀江原地。从邑壽聲。
䣢：蜀地也。从邑耤聲。
𨞼：蜀廣漢鄉也。从邑蔓聲。讀若蔓。
邡：什邡，廣漢縣。从邑方聲。
䣕：存䣕，犍爲縣。从邑馬聲。
鄨：䍧牱縣。从邑敝聲。讀若鷩雉之鷩。
𨚔：地名。从邑包聲。
𨙻：西夷國。从邑冄聲。安定有朝𨙻縣。
鄱：鄱陽，豫章縣。从邑番聲。
酃：長沙縣。从邑霝聲。
郴：桂陽縣。从邑林聲。
䣂：今桂陽䣂陽縣。从邑耒聲。
鄮：會稽縣。从邑貿聲。
鄞：會稽縣。从邑堇聲。
𨙶：沛郡。从邑巿聲。
邴：宋下邑。从邑丙聲。
䣜：沛國縣。从邑虘聲。
𨙹：地名。从邑少聲。
䢻：地名。从邑臣聲。
酁：宋地也。从邑毚聲。讀若讒。
鄑：宋魯閒地。从邑晉聲。
郜：周文王子所封國。从邑告聲。
鄄：衞地。今濟陰鄄城。从邑垔聲。
邛：邛地。在濟陰縣。从邑工聲。
鄶：祝融之後，妘姓所封。潧洧之間。鄭滅之。从邑會聲。
邧：鄭邑也。从邑元聲。
郔：鄭地。从邑延聲。
郠：琅邪莒邑。从邑更聲。《春秋傳》曰：“取郠。”
鄅：妘姓之國。从邑禹聲。《春秋傳》曰：“鄅人籍稻。”讀若規榘之榘。
鄒：魯縣，古邾國，帝顓頊之後所封。从邑芻聲。
䣄：邾下邑地。从邑余聲。魯東有䣄城。讀若塗。
邿：附庸國。在東平亢父邿亭。从邑寺聲。《春秋傳》曰：“取邿。”
郰：魯下邑。孔子之鄉。从邑取聲。
郕：魯孟氏邑。从邑成聲。
䣍：周公所誅䣍國。在魯。从邑奄聲。
酄：魯下邑。从邑雚聲。《春秋傳》曰：“齊人來㱕酄。”
郎：魯亭也。从邑良聲。
邳：奚仲之後，湯左相仲虺所封國。在魯辥縣。从邑丕聲。
鄣：紀邑也。从邑章聲。
邗：國也，今屬臨淮。从邑干聲。一曰邗本屬吳。
䣡：臨淮徐地。从邑義聲。《春秋傳》曰：“徐䣡楚。”
郈：東平無鹽鄉。从邑后聲。
郯：東海縣。帝少昊之後所封。从邑炎聲。
郚：東海縣。故紀矦之邑也。从邑吾聲。
酅：東海之邑。从邑巂聲。
鄫：姒姓國。在東海。从邑曾聲。
邪：琅邪郡。从邑牙聲。
邞：琅邪縣。一名純德。从邑夫聲。
䣛：齊地也。从邑桼聲。
郭：齊之郭氏虚。善善不能進，惡惡不能退，是以亡國也。从邑𩫏聲。
郳：齊地。从邑兒聲。《春秋傳》曰：“齊高厚定郳田。”
郣：郣海地。从邑孛聲。一曰地之起者曰郣。
𨝸：國也。齊桓公之所滅。从邑覃聲。
邭：地名。从邑句聲。
郂：陳畱鄉。从邑亥聲。
𨚵：故國。在陳畱。从邑𢦔聲。
酀：地名。从邑燕聲。
邱：地名。从邑丘聲。
𨚴：地名。从邑如聲。
𨙺：地名。从邑丑聲。
䢳：地名。从邑几聲。
𨝫：地名。从邑翕聲。
䣇：地名。从邑求聲。
𨟙：地名。从邑嬰聲。
𨜂：地名。从邑尚聲。
郱：地名。从邑并聲。
𨝘：地名。从邑虖聲。
邩：地名。从邑火聲。
鄝：地名。从邑翏聲。
鄬：地名。从邑爲聲。
邨：地名。从邑屯聲。
𨛭：地名。从邑舍聲。
𨜴：地名。从邑盍聲。
𨝌：地名。从邑乾聲。
𨟏：地名。从邑𤎭聲。讀若淫。
邖：地名。从邑山聲。
𨟐：地名。从邑㙶聲。㙶，古堂字。
𨝭：姬姓之國。从邑馮聲。
𨛖：汝南安陽鄉。从邑，𦳋省聲。
郙：汝南上蔡亭。从邑甫聲。
酈：南陽縣。从邑麗聲。
𨟦：地名。从邑𠨧聲。
𨙨：从反邑。𨛜字从此。闕。


### 𨛜部
𨛜：鄰道也。从邑从𨙨。凡𨛜之屬皆从𨛜。闕。今隷變作𨙵。
𨞰：國離邑，民所封鄉也。嗇夫別治。封圻之内六鄉，六鄉治之。从𨛜皀聲。
𨞠：里中道。从𨛜从共。皆在邑中所共也。


## 卷七 (日旦倝㫃冥晶月有朙囧夕多毌𢎘𣐺𠧪齊朿片鼎克彔禾秝黍香米毇臼凶朩𣏟麻尗耑韭瓜瓠宀宮呂穴㝱疒冖𠔼冃㒳网襾巾巿帛白㡀黹)

### 日部
日：實也。太陽之精不虧。从囗一。象形。凡日之屬皆从日。
旻：秋天也。从日文聲。《虞書》曰：“仁閔覆下，則稱旻天。”
時：四時也。从日寺聲。
早：晨也。从日在甲上。
昒：尚冥也。从日勿聲。
昧：爽，旦明也。从日未聲。一曰闇也。
暏：旦明也。从日者聲。
晢：昭晣，明也。从日折聲。《禮》曰：“晣明行事。”
昭：日明也。从日召聲。
晤：明也。从日吾聲。《詩》曰：“晤辟有摽。”
旳：明也。从日勺聲。《易》曰：“爲旳顙。”
晄：明也。从日光聲。
曠：明也。从日廣聲。
旭：日旦出皃。从日九聲。若勖。一曰明也。
晉：進也。日出萬物進。从日从臸。《易》曰：“明出地上，㬜。”
暘：日出也。从日昜聲。《虞書》曰：“暘谷。”
晵：雨而晝夝也。从日，啓省聲。
晹：日覆雲暫見也。从日易聲。
昫：日出溫也。从日句聲。北地有昫衍縣。
晛：日見也。从日从見，見亦聲。《詩》曰：“見晛曰消。”
晏：天清也。从日安聲。
㬫：星無雲也。从日燕聲。
景：光也。从日京聲。
晧：日出皃。从日告聲。
暤：晧旰也。从日臯聲。
𣋌：光也。从日从𠌶。
暉：光也。从日軍聲。
旰：晚也。从日干聲。《春秋傳》曰：“日旰君勞。”
暆：日行暆暆也。从日施聲。樂浪有東暆縣。讀若酏。
晷：日景也。从日咎聲。
昃：日在西方時。側也。从日仄聲。《易》曰：“日𣅛之離。”
晚：莫也。从日免聲。
昏：日冥也。从日氐省。氐者，下也。一曰民聲。
曫：日旦昏時。从日䜌聲。讀若新城䜌中。
晻：不明也。从日奄聲。
暗：日無光也。从日音聲。
晦：月盡也。从日每聲。
𣉘：埃𣉘，日無光也。从日能聲。
曀：陰而風也。从日壹聲。《詩》曰：“終風且曀。”
旱：不雨也。从日干聲。
㫐：望遠合也。从日、匕。匕，合也。讀若窈窕之窈。
昴：白虎宿星。从日卯聲。
曏：不久也。从日鄉聲。《春秋傳》曰：“曏役之三月。”
曩：曏也。从日襄聲。
昨：壘日也。从日乍聲。
暇：閑也。从日叚聲。
暫：不久也。从日斬聲。
昪：喜樂皃。从日弁聲。
昌：美言也。从日从曰。一曰日光也。《詩》曰：“東方昌矣。”
暀：光美也。从日往聲。
昄：大也。从日反聲。
昱：明日也。从日立聲。
㫱：溫溼也。从日，赧省聲。讀與赧同。
暍：傷暑也。从日曷聲。
暑：熱也。从日者聲。
㬮：安㬮，温也。从日難聲。
㬎：衆微杪也。从日中視絲。古文以爲顯字。或曰衆口皃。讀若唫唫。或以爲繭；繭者，絮中往往有小繭也。
㬥：晞也。从日从出，从𠬞从米。
曬：㬥也。从日麗聲。
暵：乾也。耕㬥田曰暵。从日堇聲。《易》曰：“燥萬物者莫暵于離。”
晞：乾也。从日希聲。
昔：乾肉也。从殘肉，日以晞之。與俎同意。
暱：日近也。从日匿聲。《春秋傳》曰：“私降暱燕。”
𣊓：日狎習相慢也。从日執聲。
㫘：不見也。从日，否省聲。
昆：同也。从日从比。
晐：兼晐也。从日亥聲。
普：日無色也。从日从並。
曉：明也。从日堯聲。
昕：旦明，日將出也。从日斤聲。讀若希。
曈：曈曨，日欲明也。从日童聲。
曨：曈曨也。从日龍聲。
昈：明也。从日戶聲。
昉：明也。从日方聲。
晙：明也。从日夋聲。
晟：明也。从日成聲。
昶：日長也。从日、永。會意。
暈：日月气也。从日軍聲。
晬：周年也。从日、卒，卒亦聲。
映：明也。隱也。从日央聲。
曙：曉也。从日署聲。
昳：日𣅦也。从日失聲。
曇：雲布也。从日、雲。會意。
曆：厤象也。从日厤聲。《史記》通用歷。
昂：舉也。从日卬聲。
昇：日上也。从日升聲。古只用升。


### 旦部
旦：明也。从日見一上。一，地也。凡旦之屬皆从旦。
暨：日頗見也。从旦旣聲。


### 倝部
倝：日始出，光倝倝也。从旦㫃聲。凡倝之屬皆从倝。
𠐱：闕。
𦩻：旦也。从倝舟聲。


### 㫃部
㫃：旌旗之游，㫃蹇之皃。从屮，曲而下，垂㫃相出入也。讀若偃。古人名㫃，字子游。凡㫃人之屬皆从㫃。
旐：龜蛇四游，以象營室，游游而長。从㫃兆聲。《周禮》曰：“縣鄙建旐。”
旗：熊旗五游，以象罰星，士卒以爲期。从㫃其聲。《周禮》曰：“率都建旗。”
旆：繼旐之旗也，沛然而垂。从㫃𣎵聲。
旌：游車載旌，析羽注旄首，所以精進士卒。从㫃生聲。
旟：錯革畫鳥其上，所以進士衆。旟旟，衆也。从㫃與聲。《周禮》曰：“州里建旟。”
旂：旗有衆鈴，以令衆也。从㫃斤聲。
旞：導車所以載。全羽以爲允。允，進也。从㫃遂聲。
旝：建大木，置石其上，發以機，以追敵也。从㫃會聲。《春秋傳》曰：“旝動而鼓。”《詩》曰：“其旝如林。”
旃：旗曲柄也。所以旃表士衆。从㫃丹聲。《周禮》曰：“通帛爲旃。”
㫍：旌旗之流也。从㫃攸聲。
㫏：旗屬。从㫃要聲。
施：旗皃。从㫃也聲。亝欒施字子旗，知施者旗也。
旖：旗旖施也。从㫃奇聲。
旚：旌旗旚繇也。从㫃票聲。
𣄠：旌旗飛揚皃。从㫃猋聲。
游：旌旗之流也。从㫃汓聲。
旇：旌旗披靡也。从㫃皮聲。
旋：周旋，旌旗之指麾也。从㫃从疋。疋，足也。
旄：幢也。从㫃从毛，毛亦聲。
旛：幅胡也。从㫃番聲。
旅：軍之五百人爲旅。从㫃从从。从，俱也。
族：矢鋒也。束之族族也。从㫃从矢。


### 冥部
冥：幽也。从日从六，冖聲。日數十。十六日而月始虧幽也。凡冥之屬皆从冥。
鼆：冥也。从冥黽聲。讀若黽蛙之黽。


### 晶部
晶：精光也。从三日。凡晶之屬皆从晶。
曐：萬物之精，上爲列星。从晶生聲。一曰象形。从口，古口復注中，故與日同。
曑：商星也。从晶㐱聲。
曟：房星；爲民田時者。从晶辰聲。
曡：楊雄說：以爲古理官決罪，三日得其宜乃行之。从晶从宜。亡新以爲曡从三日太盛，改爲三田。


### 月部
月：闕也。大陰之精。象形。凡月之屬皆从月。
朔：月一日始蘇也。从月屰聲。
朏：月未盛之明。从月、出。《周書》曰：“丙午朏。”
霸：月始生，霸然也。承大月，二日；承小月，三日。从月䨣聲。《周書》曰：“哉生霸。”
朗：明也。从月良聲。
朓：晦而月見西方謂之朓。从月兆聲。
肭：朔而月見東方謂之縮肭。从月内聲。
期：會也。从月其聲。
朦：月朦朧也。从月蒙聲。
朧：朦朧也。从月龍聲。


### 有部
有：不宜有也。《春秋傳》曰：“日月有食之。”从月又聲。凡有之屬皆从有。
㦽：有文章也。从有𡿿聲。
龓：兼有也。从有龍聲。讀若聾。


### 朙部
朙：照也。从月从囧。凡朙之屬皆从朙。
𦟁：翌也。从明亡聲。


### 囧部
囧：窻牖麗廔闓明。象形。凡囧之屬皆从囧。讀若獷。賈侍中說：讀與明同。
𥁰：《周禮》曰：“國有疑則盟。”諸侯再相與會，十二歲一𥁰。北面詔天之司愼司命。𥁰，殺牲歃血，朱盤玉敦，以立牛耳。从囧从血。


### 夕部
夕：莫也。从月半見。凡夕之屬皆从夕。
夜：舍也。天下休舍也。从夕，亦省聲。
夢：不明也。从夕，瞢省聲。
夗：轉臥也。从夕从卪。臥有卪也。
夤：敬惕也。从夕寅聲。《易》曰：“夕惕若夤。”
夝：雨而夜除星見也。从夕生聲。
外：遠也。卜尚平旦，今夕卜，於事外矣。
𡖊：早敬也。从丮，持事；雖夕不休：早敬者也。
𡖶：𡧯也。从夕莫聲。


### 多部
多：重也。从重夕。夕者，相繹也，故爲多。重夕爲多，重日爲曡。凡多之屬皆从多。
夥：齊謂多爲夥。从多果聲。
𡌪：大也。从多圣聲。
㗬：厚脣皃。从多从尚。


### 毌部
毌：穿物持之也。从一橫貫，象寶貨之形。凡毌之屬皆从毌。讀若冠。
貫：錢貝之貫。从毌、貝。
虜：獲也。从毌从力，虍聲。


### 𢎘部
𢎘：嘾也。艸木之華未發圅然。象形。凡𢎘之屬皆从𢎘。讀若含。
圅：舌也。象形。舌體𢎘𢎘。从𢎘，𢎘亦聲。
㽕：木生條也。从𢎘由聲。《商書》曰：“若顚木之有织枿。”古文言由枿。
甬：艸木華甬甬然也。从𢎘用聲。
𢎙：艸木𢎘盛也。从二𢎘。


### 𣐺部
𣐺：木垂華實。从木、𢎘，𢎘亦聲。凡𣐺之屬皆从𣐺。
𩏏：束也。从𣐺韋聲。


### 𠧪部
𠧪：艸木實垂𠧪𠧪然。象形。凡𠧪之屬皆从𠧪。讀若調。
㮚：木也。从木，其實下垂，故从𠧪。
𥻆：嘉穀實也。从𠧪从米。孔子曰：“𥻆之爲言續也。”


### 齊部
齊：禾麥吐穗上平也。象形。凡亝之屬皆从亝。
𪗍：等也。从亝妻聲。


### 朿部
朿：木芒也。象形。凡朿之屬皆从朿。讀若刺。
棗：羊棗也。从重朿。
棘：小棗叢生者。从並朿。


### 片部
片：判木也。从半木。凡片之屬皆从片。
版：判也。从片反聲。
𤗚：判也。从片畐聲。
牘：書版也。从片賣聲。
牒：札也。从片枼聲。
牑：牀版也。从片扁聲。讀若邊。
牖：穿壁以木爲交窻也。从片、戶、甫。譚長以爲：甫上日也，非戶也。牖，所以見日。
牏：築牆短版也。从片俞聲。讀若俞。一曰若紐。


### 鼎部
鼎：三足兩耳，和五味之寶器也。昔禹收九牧之金，鑄鼎荊山之下，入山林川澤，螭魅蝄蜽，莫能逢之，以協承天休。《易》卦：巽木於下者爲鼎，象析木以炊也。籒文以鼎爲貞字。凡鼎之屬皆从鼎。
鼒：鼎之圜掩上者。从鼎才聲。《詩》曰：“鼐鼎及鼒。”
鼐：鼎之絕大者。从鼎乃聲。《魯詩》說：鼐，小鼎。
𠕪：以木橫貫鼎耳而舉之。从鼎冂聲。《周禮》：“廟門容大𠕪七箇。”即《易》“玉鉉大吉”也。


### 克部
克：肩也。象屋下刻木之形。凡克之屬皆从克。


### 彔部
彔：刻木彔彔也。象形。凡彔之屬皆从彔。


### 禾部
禾：嘉穀也。二月始生，八月而孰，得時之中，故謂之禾。禾，木也。木王而生，金王而死。从木，从𠂹省。𠂹象其穗。凡禾之屬皆从禾。
秀：上諱。漢光武帝名也。
稼：禾之秀實爲稼，莖節爲禾。从禾家聲。一曰稼，家事也。一曰在野曰稼。
𥣱：穀可收曰穡。从禾𠾂聲。
穜：埶也。从禾童聲。
稙：早穜也。从禾直聲。《詩》曰：“稙稚尗麥。”
種：先穜後孰也。从禾重聲。
稑：疾孰也。从禾坴聲。《詩》曰：“黍稷種稑。”
稺：幼禾也。从禾屖聲。
稹：穜穊也。从禾眞聲。《周禮》曰：“稹理而堅。”
稠：多也。从禾周聲。
穊：稠也。从禾旣聲。
稀：䟽也。从禾希聲。
𥣫：禾也。从禾蔑聲。
穆：禾也。从禾㣎聲。
私：禾也。从禾厶聲。北道名禾主人曰私主人。
䆏：稻紫莖不黏也。从禾糞聲。讀若靡。
稷：𪗉也。五穀之長。从禾畟聲。
𪗉：稷也。从禾亝聲。
秫：稷之黏者。从禾；术，象形。
穄：𪎭也。从禾祭聲。
稻：稌也。从禾舀聲。
稌：稻也。从禾余聲。《周禮》曰：“牛宜稌。”
稬：沛國謂稻曰稬。从禾耎聲。
稴：稻不黏者。从禾兼聲。讀若風廉之廉。
秔：稻屬。从禾亢聲。
秏：稻屬。从禾毛聲。伊尹曰：“飯之美者，玄山之禾，南海之秏。”
穬：芒粟也。从禾廣聲。
秜：稻今秊落，來秊自生，謂之秜。从禾尼聲。
稗：禾別也。从禾卑聲。琅邪有稗縣。
移：禾相倚移也。从禾多聲。一曰禾名。
穎：禾末也。从禾頃聲。《詩》曰：“禾穎穟穟。”
䅘：齊謂麥䅘也。从禾來聲。
𥝩：禾成秀也，人所以收。从爪、禾。
䄪：禾危穗也。从禾勺聲。
穟：禾𥝩之皃。从禾遂聲。《詩》曰：“禾穎穟穟。”
𥠄：禾垂皃。从禾耑聲。讀若端。
䅥：禾舉出苗也。从禾曷聲。
秒：禾芒也。从禾少聲。
穖：禾穖也。从禾幾聲。
秠：一稃二米。从禾丕聲。《詩》曰：“誕降嘉穀，惟秬惟秠。”天賜后稷之嘉穀也。
秨：禾搖皃。从禾乍聲。讀若昨。
穮：耕禾閒也。从禾麃聲。《春秋傳》曰：“是穮是衮。”
䅁：轢禾也。从禾安聲。
秄：壅禾本。从禾子聲。
穧：穫刈也。一曰撮也。从禾齊聲。
穫：刈穀也。从禾蒦聲。
䆅：積禾也。从禾資聲。《詩》曰：“䆅之秩秩。”
積：聚也。从禾責聲。
秩：積也。从禾失聲。《詩》曰：“䆅之秩秩。”
稛：絭束也。从禾囷聲。
稞：穀之善者。从禾果聲。一曰無皮穀。
秳：舂𥻆不漬也。从禾𠯑聲。
𥝖：𥞸也。从禾气聲。
稃：𥢶也。从禾孚聲。
𥢶：穅也。从禾會聲。
穅：榖皮也。从禾从米，庚聲。
䅵：禾皮也。从禾羔聲。
稭：禾稾去其皮，祭天以爲席。从禾皆聲。
稈：禾莖也。从禾旱聲。《春秋傳》曰：“或投一秉稈。”
稾：稈也。从禾高聲。
秕：不成粟也。从禾比聲。
䅌：麥莖也。从禾肙聲。
𥞥：黍穰也。从禾𠛱聲。
穰：黍𥟜已治者。从禾襄聲。
秧：禾若秧穰也。从禾央聲。
䅭：䅭䅣，穀名。从禾㫄聲。
䅣：䅭䅣也。从禾皇聲。
秊：穀孰也。从禾千聲。《春秋傳》曰：“大有秊。”
穀：續也。百穀之緫名。从禾𣪊聲。
稔：穀孰也。从禾念聲。《春秋傳》曰：“鮮不五稔。”
租：田賦也。从禾且聲。
稅：租也。从禾兌聲。
䆃：禾也。从禾道聲。司馬相如曰：“䆃，一莖六穗。”
𥡃：虛無食也。从禾荒聲。
穌：把取禾若也。从禾魚聲。
稍：出物有漸也。从禾肖聲。
秋：禾穀孰也。从禾，𤒅省聲。
秦：伯益之後所封國。地宜禾。从禾，舂省。一曰秦，禾名。
稱：銓也。从禾爯聲。春分而禾生。日夏至，晷景可度。禾有秒，秋分而秒定。律數：十二秒而當一分，十分而寸。其以爲重：十二粟爲一分，十二分爲一銖。故諸程品皆从禾。
科：程也。从禾从斗。斗者，量也。
程：品也。十髮爲程，十程爲分，十分爲寸。从禾呈聲。
稯：布之八十縷爲稯。从禾㚇聲。
秭：五稯爲秭。从禾𠂔聲。一曰數億至萬曰秭。
秅：二秭爲秅。从禾乇聲。《周禮》曰：“二百四十斤爲秉。四秉曰筥，十筥曰稯，十稯曰秅，四百秉爲一秅。”
䄷：百二十斤也。稻一䄷爲粟二十升，禾黍一䄷爲粟十六升大半升。从禾石聲。
稘：復其時也。从禾其聲。《虞書》曰：“稘三百有六旬。”
穩：蹂榖聚也。一曰安也。从禾，隱省。古通用安隱。
稕：束稈也。从禾𦎫聲。


### 秝部
秝：稀疏適也。从二禾。凡秝之屬皆从秝。讀若歷。
兼：并也。从又持秝。兼持二禾，秉持一禾。


### 黍部
黍：禾屬而黏者也。以大暑而穜，故謂之黍。从禾，雨省聲。孔子曰：“黍可爲酒，禾入水也。”凡黍之屬皆从黍。
𪎭：穄也。从黍麻聲。
𪐄：黍屬。从黍卑聲。
黏：相箸也。从黍占聲。
𪏻：黏也。从黍古聲。
䵒：黏也。从黍日聲。《春秋傳》曰：“不義不䵒。”
黎：履黏也。从黍，𥝢省聲。𥝢，古文利。作履黏以黍米。
䵗：治黍、禾、豆下潰葉。从黍畐聲。


### 香部
香：芳也。从黍从甘。《春秋傳》曰：“黍稷馨香。”凡香之屬皆从香。
馨：香之遠聞者。从香殸聲。殸，籒文磬。
馥：香气芬馥也。从香复聲。


### 米部
米：粟實也。象禾實之形。凡米之屬皆从米。
粱：米名也。从米，梁省聲。
𥼚：早取穀也。从米焦聲。一曰小。
粲：稻重一䄷，爲粟二十斗，爲米十斗，曰毇；爲米六斗太半斗，曰粲。从米𣦼聲。
䊪：粟重一䄷，爲十六斗太半斗，舂爲米一斛曰䊪。从米萬聲。
精：擇也。从米青聲。
粺：毇也。从米卑聲。
粗：疏也。从米且聲。
䉾：惡米也。从米北聲。《周書》有《䉾誓》。
糱：牙米也。从米辥聲。
粒：糂也。从米立聲。
𥼶：潰米也。从米睪聲。
糂：以米和羹也。一曰粒也。从米甚聲。
糪：炊，米者謂之糪。从米辟聲。
糜：糝也。从米麻聲。
䊤：糜和也。从米覃聲。讀若𨝸。
𥹆：潰米也。从米尼聲。交阯有𥹆泠縣。
𥶶：酒母也。从米，𥷚省聲。
糟：酒滓也。从米曹聲。
𥼓：乾也。从米𤰈聲。
糗：𤎅米麥也。从米臭聲。
䊆：舂糗也。从臼、米。
糈：糧也。从米胥聲。
糧：穀也。从米量聲。
粈：雜飯也。从米丑聲。
䊮：穀也。从米翟聲。
𥽘：麩也。从米蔑聲。
粹：不雜也。从米卒聲。
氣：饋客芻米也。从米气聲。《春秋傳》曰：“齊人來氣諸矦。”
䉺：陳臭米也。从米工聲。
粉：傅面者也。从米分聲。
䊎：粉也。从米卷聲。
䊝：𥻦也。从米悉聲。
𥻦：䊝𥻦，𢿱之也。从米殺聲。
䊳：碎也。从米靡聲。
𥩓：盜自中出曰竊。从穴从米，𥜽、廿皆聲。廿，古文疾。𥜽，古文偰。
粻：食米也。从米長聲。
粕：糟粕，酒滓也。从米白聲。
粔：粔籹，膏環也。从米巨聲。
籹：粔籹也。从米女聲。
糉：蘆葉裹米也。从米㚇聲。
糖：飴也。从米唐聲。


### 毇部
毇：米一斛舂爲八斗也。从䊆从殳。凡毇之屬皆从毇。
糳：䊪米一斛舂爲九斗曰糳。从毇丵聲。


### 臼部
臼：舂也。古者掘地爲臼，其後穿木石。象形。中，米也。凡臼之屬皆从臼。
舂：擣粟也。从廾持杵臨臼上。午，杵省也。古者雝父初作舂。
𦥭：齊謂舂曰𦥭。从臼屰聲。讀若膊。
臿：舂去麥皮也。从臼，干所以臿之。
舀：抒臼也。从爪、臼。《詩》曰：“或簸或舀。”
臽：小阱也。从人在臼上。


### 凶部
凶：惡也。象地穿交陷其中也。凡凶之屬皆从凶。
兇：擾恐也。从人在凶下。《春秋傳》曰：“曹人兇懼。”


### 朩部
朩：分枲莖皮也。从屮，八象枲之皮莖也。凡朩之屬皆从朩。讀若髕。
枲：麻也。从朩台聲。


### 𣏟部
𣏟：葩之總名也。𣏟之爲言微也，微纖爲功。象形。凡𣏟之屬皆从𣏟。
檾：枲屬。从𣏟，熒省。《詩》曰：“衣錦檾衣。”
㪔：分離也。从攴从𣏟。𣏟，分㪔之意也。


### 麻部
麻：與𣏟同。人所治，在屋下。从广从𣏟。凡麻之屬皆从麻。
䵈：未練治纑也。从麻後聲。
黀：麻䕸也。从麻取聲。
𪎨：檾屬。从麻俞聲。


### 尗部
尗：豆也。象尗豆生之形也。凡尗之屬皆从尗。
敊：配鹽幽尗也。从尗支聲。


### 耑部
耑：物初生之題也。上象生形，下象其根也。凡耑之屬皆从耑。


### 韭部
韭：菜名。一穜而久者，故謂之韭。象形，在一之上。一，地也。此與耑同意。凡韭之屬皆从韭。
𩐌：齏也。从韭隊聲。
䪢：墜也。从韭，次、𠂔皆聲。
䪥：菜也。葉似韭。从韭㕢聲。
韱：山韭也。从韭㦰聲。
䪤：小蒜也。从韭番聲。


### 瓜部
瓜：㼌也。象形。凡瓜之屬皆从瓜。
㼎：小瓜也。从瓜交聲。
瓞：㼎也。从瓜失聲。《詩》曰：“緜緜瓜瓞。”
𤬐：小瓜也。从瓜，熒省聲。
𤬖：瓜也。从瓜，繇省聲。
瓣：瓜中實。从瓜辡聲。
㼌：本不勝末，微弱也。从二瓜。讀若庾。


### 瓠部
瓠：匏也。从瓜夸聲。凡瓠之屬皆从瓠。
瓢：蠡也。从瓠省，㶾聲。


### 宀部
宀：交覆深屋也。象形。凡宀之屬皆从宀。
家：居也。从宀，豭省聲。
宅：所託也。从宀乇聲。
室：實也。从宀从至。至，所止也。
宣：天子宣室也。从宀𠄢聲。
向：北出牖也。从宀从口。《詩》曰：“塞向墐戶。”
宧：養也。室之東北隅，食所居。从宀𦣞聲。
𡧮：戶樞聲也。室之東南隅。从宀㫐聲。
奧：宛也。室之西南隅。从宀𢍏聲。
宛：屈草自覆也。从宀夗聲。
宸：屋宇也。从宀辰聲。
宇：屋邊也。从宀于聲。《易》曰：“上棟下宇。”
寷：大屋也。从宀豐聲。《易》曰：“寷其屋。”
寏：周垣也。从宀奐聲。
宏：屋深響也。从宀厷聲。
宖：屋響也。从宀弘聲。
寪：屋皃。从宀爲聲。
㝩：屋㝩㝗也。从宀康聲。
㝗：㝩也。从宀良聲。音良。
宬：屋所容受也。从宀成聲。
寍：安也。从宀，心在皿上。人之飲食器，所以安人。
定：安也。从宀从正。
寔：止也。从宀是聲。
安：靜也。从女在宀下。
宓：安也。从宀必聲。
㝣：靜也。从宀契聲。
宴：安也。从宀妟聲。
𡧯：無人聲。从宀尗聲。
察：覆也。从宀、祭。
寴：至也。从宀親聲。
完：全也。从宀元聲。古文以爲寬字。
富：備也。一曰厚也。从宀畐聲。
實：富也。从宀从貫。貫，貨貝也。
𡧖：藏也。从宀𡥀聲。𡥀，古文𠈃。《周書》曰：“陳𡧖赤刀。”
容：盛也。从宀、谷。
宂：㪔也。从宀，人在屋下，無田事。《周書》曰：“宮中之穴食。”
𡫛：𦤝𦤝，不見也。一曰𦤝𦤝，不見省人。从宀𦤝聲。
寶：珍也。从宀从王从貝，缶聲。
宭：羣居也。从宀君聲。
宦：仕也。从宀从臣。
宰：辠人在屋下執事者。从宀从辛。辛，辠也。
守：守官也。从宀从寸。寺府之事者。从寸。寸，法度也。
寵：尊居也。从宀龍聲。
宥：寬也。从宀有聲。
宐：所安也。从宀之下，一之上，多省聲。
寫：置物也。从宀舄聲。
宵：夜也。从宀，宀下冥也；肖聲。
宿：止也。从宀𠈇聲。𠈇，古文夙。
寑：臥也。从宀㑴聲。
𡧍：冥合也。从宀丏聲。讀若《周書》“若藥不眄眩”。
寬：屋寬大也。从宀萈聲。
𡨂：寤也。从宀吾聲。
寁：居之速也。从宀疌聲。
寡：少也。从宀从頒。頒，分賦也，故爲少。
客：寄也。从宀各聲。
寄：託也。从宀奇聲。
寓：寄也。从宀禺聲。
寠：無禮居也。从宀婁聲。
㝌：貧病也。从宀久聲。《詩》曰：“煢煢在㝌。”
寒：凍也。从人在宀下，以茻薦覆之，下有仌。
害：傷也。从宀从口。宀、口，言从家起也。丯聲。
𡩡：入家𢯱也。从宀索聲。
𡫬：窮也。从宀𥱩聲。𥱩與𥷤同。
宄：姦也。外爲盜，内爲宄。从宀九聲。讀若軌。
㝮：塞也。从宀𠭥聲。讀若《虞書》曰“㝮三苗”之“㝮”。
宕：過也。一曰洞屋。从宀，碭省聲。汝南項有宕鄉。
宋：居也。从宀从木。讀若送。
𡪐：屋傾下也。从宀執聲。
宗：尊祖廟也。从宀从示。
宔：宗廟宔祏。从宀主聲。
宙：舟輿所極覆也。从宀由聲。
寘：置也。从宀眞聲。
寰：王者封畿内縣也。从宀瞏聲。
寀：同地爲寀。从宀采聲。


### 宮部
宮：室也。从宀，躳省聲。凡宮之屬皆从宮。
營：市居也。从宮，熒省聲。


### 呂部
呂：𦟝骨也。象形。昔太嶽爲禹心呂之臣，故封呂矦。凡呂之屬皆从呂。
躳：身也。从身从呂。


### 穴部
穴：土室也。从宀八聲。凡穴之屬皆从穴。
𥥊：北方謂地空，因以爲土穴，爲𥥊戶。从穴皿聲。讀若猛。
窨：地室。从穴音聲。
窯：燒瓦竈也。从穴羔聲。
𥨍：地室也。从穴復聲。《詩》曰：“陶𥨍陶穴。”
竈：炊竈也。从穴，鼀省聲。
窐：甑空也。从穴圭聲。
𥥍：深也。一曰竈突。从穴从火，从求省。
穿：通也。从牙在穴中。
竂：穿也。从穴尞聲。《論語》有公伯竂。
䆕：穿也。从穴，決省聲。
䆢：深抉也。从穴从抉。
竇：空也。从穴，瀆省聲。
䆷：空皃。从穴矞聲。
窠：空也。穴中曰窠，樹上曰巢。从穴果聲。
窻：通孔也。从穴怱聲。
窊：污衺，下也。从穴瓜聲。
竅：空也。从穴敫聲。
空：竅也。从穴工聲。
𥥻：空也。从穴巠聲。《詩》曰：“瓶之𥥻矣。”
穵：空大也。从穴乙聲。
窳：污窬也。从穴㼌聲。朔方有窳渾縣。
窞：坎中小坎也。从穴从臽，臽亦聲。《易》曰：“入于坎窞。”一曰㫄入也。
窌：窖也。从穴卯聲。
窖：地藏也。从穴告聲。
窬：穿木戶也。从穴俞聲。一曰空中也。
窵：窵窅，深也。从穴鳥聲。
窺：小視也。从穴規聲。
竀：正視也。从穴中正見也，正亦聲。
窡：穴中見也。从穴叕聲。
窋：物在穴中皃。从穴中出。
窴：塞也。从穴眞聲。
窒：塞也。从穴至聲。
突：犬从穴中暫出也。从犬在穴中。一曰滑也。
竄：墜也。从鼠在穴中。
窣：从穴中卒出。从穴卒聲。
窘：迫也。从穴君聲。
窕：深肆極也。从穴兆聲。讀若挑。
穹：窮也。从穴弓聲。
究：窮也。从穴九聲。
竆：極也。从穴躳聲。
䆞：冥也。从穴㫐聲。
窔：䆞窔，深也。从穴交聲。
邃：深遠也。从穴遂聲。
窈：深遠也。从穴幼聲。
窱：杳窱也。从穴條聲。
竁：穿地也。从穴毳聲。一曰小鼠。《周禮》曰：“大喪，甫竁。”
窆：葬下棺也。从穴乏聲。《周禮》曰：“及窆執斧。”
窀：葬之厚夕。从穴屯聲。《春秋傳》曰：“窀穸从先君於地下。”
穸：窀穸也。从穴夕聲。
䆘：入衇剌穴謂之䆘。从穴甲聲。


### 㝱部
㝱：寐而有覺也。从宀从疒，夢聲。《周禮》：“以日月星辰占六㝱之吉凶：一曰正㝱，二曰㖾㝱，三曰思㝱，四曰悟㝱，五曰喜㝱，六曰懼㝱。”凡㝱之屬皆从㝱。
㝲：病臥也。从㝱省，练省聲。
寐：臥也。从㝱省，未聲。
寤：寐覺而有信曰寤。从㝱省，吾聲。一曰晝見而夜㝱也。
𡫽：楚人謂寐曰𡫽。从㝱省，女聲。
㝥：寐而未厭。从㝱省，米聲。
𡬄：孰寐也。从㝱省，水聲。讀若悸。
寎：臥驚病也。从㝱省，丙聲。
寱：瞑言也。从㝱省，臬聲。
寣：臥驚也。一曰小兒號寣寣。一曰河内相𧦝也。从㝱省，从言。


### 疒部
疒：倚也。人有疾病，象倚箸之形。凡疒之屬皆从疒。
疾：病也。从疒矢聲。
痛：病也。从疒甬聲。
病：疾加也。从疒丙聲。
瘣：病也。从疒鬼聲。《詩》曰：“譬彼瘣木。”一曰腫㫄出也。
疴：病也。从疒可聲。《五行傳》曰：“時卽有口痾。”
痡：病也。从疒甫聲。《詩》曰：“我僕痡矣。”
瘽：病也。从疒堇聲。
瘵：病也。从疒祭聲。
瘨：病也。从疒眞聲。一曰腹張。
瘼：病也。从疒莫聲。
㽱：腹中急也。从疒丩聲。
㾓：病也。从疒員聲。
癎：病也。从疒閒聲。
㽾：病也。从疒出聲。
疵：病也。从疒此聲。
癈：固病也。从疒發聲。
瘏：病也。从疒者聲。《詩》曰：“我馬瘏矣。”
瘲：病也。从疒從聲。
㾕：寒病也。从疒辛聲。
𤷇：頭痛也。从疒或聲。讀若溝洫之洫。
痟：酸痟，頭痛。从疒肖聲。《周禮》曰：“春時有痟首疾。”
疕：頭瘍也。从疒匕聲。
瘍：頭創也。从疒昜聲。
痒：瘍也。从疒羊聲。
㾺：目病。一曰惡气箸身也。一曰蝕創。从疒馬聲。
𤺊：散聲。从疒斯聲。
𤺉：口咼也。从疒爲聲。
疦：𤺉也。从疒，決省聲。
瘖：不能言也。从疒音聲。
癭：頸癅也。从疒嬰聲。
瘻：頸腫也。从疒婁聲。
𤴨：顫也。从疒又聲。
瘀：積血也。从疒於聲。
疝：腹痛也。从疒山聲。
疛：小腹病。从疒，肘省聲。
𤼤：滿也。从疒𡚤聲。
㾈：俛病也。从疒付聲。
痀：曲𦟝也。从疒句聲。
瘚：屰气也。从疒从屰从欠。
痵：气不定也。从疒季聲。
痱：風病也。从疒非聲。
癅：腫也。从疒畱聲。
痤：小腫也。从疒坐聲。一曰族絫。
疽：癰也。从疒且聲。
㿛：癰也。从疒麗聲。一曰𤸃黑。讀若隸。
癰：腫也。从疒雝聲。
瘜：寄肉也。从疒息聲。
癬：乾瘍也。从疒鮮聲。
疥：搔也。从疒介聲。
痂：疥也。从疒加聲。
瘕：女病也。从疒叚聲。
癘：惡疾也。从疒，蠆省聲。
瘧：熱寒休作。从疒从虐，虐亦聲。
痁：有熱瘧。从疒占聲。《春秋傳》曰：“齊侯疥，遂痁。”
痎：二日一發瘧。从疒亥聲。
痳：疝病。从疒林聲。
痔：後病也。从疒寺聲。
痿：痹也。从疒委聲。
痹：溼病也。从疒𢌿聲。
𤹝：足气不至也。从疒畢聲。
瘃：中寒腫覈。从疒豖聲。
㾫：半枯也。从疒扁聲。
𤺄：脛气足腫。从疒童聲。《詩》曰：“旣微且𤺄。”
𤸱：跛病也。从疒盍聲。讀若脅，又讀若掩。
疻：毆傷也。从疒只聲。
痏：疻痏也。从疒有聲。
𤼒：創裂也。一曰疾𤼒。从疒巂聲。
𤴿：皮剥也。从疒冄聲。
癑：痛也。从疒䢉聲。
痍：傷也。从疒夷聲。
瘢：痍也。从疒般聲。
痕：胝瘢也。从疒艮聲。
痙：彊急也。从疒巠聲。
痋：動病也。从疒，蟲省聲。
𤸃：臞也。从疒叜聲。
疢：熱病也。从疒从火。
癉：勞病也。从疒單聲。
疸：黃病也。从疒旦聲。
㾜：病息也。从疒夾聲。
痞：痛也。从疒否聲。
痬：脈痬也。从疒易聲。
㾁：狂走也。从疒术聲。讀若欻。
疲：勞也。从疒皮聲。
㾅：瑕也。从疒𠂔聲。
疧：病也。从疒氏聲。
㽺：病劣也。从疒及聲。
㿄：劇聲也。从疒殹聲。
癃：罷病也。从疒隆聲。
疫：民皆疾也。从疒，役省聲。
瘛：小兒瘛瘲病也。从疒恝聲。
痑：馬病也。从疒多聲。《詩》曰：“痑痑駱馬。”
痥：馬脛瘍也。从疒兌聲。一曰將傷。
𤻲：治也。从疒樂聲。
㽽：久病也。从疒古聲。
瘌：楚人謂藥毒曰痛瘌。从疒剌聲。
癆：朝鮮謂藥毒曰癆。从疒勞聲。
瘥：瘉也。从疒𢀩聲。
𤸬：減也。从疒衰聲。一曰耗也。
瘉：病瘳也。从疒俞聲。
瘳：疾瘉也。从疒翏聲。
癡：不慧也。从疒疑聲。


### 冖部
冖：覆也。从一下垂也。凡冂之屬皆从冂。
冠：絭也。所以絭髮，弁冕之緫名也。从冂从元，元亦聲。冠有法制，从寸。
冣：積也。从冂从取，取亦聲。
㓃：奠爵酒也。从冂託聲。《周書》曰：“王三㝛三祭三㓃。”


### 𠔼部
𠔼：重覆也。从冂、一。凡𠔼之屬皆从𠔼。讀若艸苺之苺。
同：合會也。从𠔼从口。
𡉉：幬帳之象。从𠔼；㞢，其飾也。
冡：覆也。从𠔼、豕。


### 冃部
冃：小兒蠻夷頭衣也。从冂；二，其飾也。凡冃之屬皆从冃。
冕：大夫以上冠也。邃延、垂瑬、紞纊。从冃免聲。古者黃帝初作冕。
冑：兜鍪也。从冃由聲。
冒：冡而前也。从冃从目。
最：犯而取也。从冃从取。


### 㒳部
㒳：再也。从冂，闕。《易》曰：“參天㒳地。”凡㒳之屬皆从㒳。
兩：二十四銖爲一兩。从一；㒳，平分，亦聲。
㒼：平也。从廿，五行之數，二十分爲一辰。㒳，㒼平也。讀若蠻。


### 部
网：庖犧所結繩以漁。从冂，下象网交文。凡网之屬皆从网。今經典變隸作䍏。
罨：䍑也。从网奄聲。
䍑：网也。从网干聲。
𦌾：网也。从网、繯，繯亦聲。一曰綰也。
䍙：网也。从网𣫭聲。
𦌔：网也。从网巽聲。
䍘：周行也。从网米聲。《詩》曰：“𦊮入其阻。”
罩：捕魚器也。从网卓聲。
罾：魚网也。从网曾聲。
罪：捕魚竹网。从网、非。秦以罪爲辠字。
罽：魚网也。从网㓹聲。㓹，籒文銳。
罛：魚罟也。从网瓜聲。《詩》曰：“施罛濊濊。”
罟：网也。从网古聲。
羀：曲梁寡婦之笱。魚所畱也。从网、畱，畱亦聲。
罜：罜䍡，魚罟也。从网主聲。
䍡：罜䍡也。从网鹿聲。
罧：積柴水中以聚魚也。从网林聲。
罠：釣也。从网民聲。
羅：以絲罟鳥也。从网从維。古者芒氏初作羅。
罬：捕鳥覆車也。从网叕聲。
罿：罬也。从网童聲。
䍖：覆車也。从网包聲。《詩》曰：“雉離于䍖。”
罻：捕鳥网也。从网𤈫聲。
𦊾：兔罟也。从网否聲。
𦊍：罟也。从网互聲。
罝：兔网也。从网且聲。
𦌬：牖中网也。从网舞聲。
署：部署，有所网屬。从网者聲。
罷：遣有辠也。从网、能。言有賢能而入网，而貫遣之。《周禮》曰：“議能之辟。”
置：赦也。从网、直。
罯：覆也。从网音聲。
詈：罵也。从网从言。网辠人。
罵：詈也。从网馬聲。
𦌭：馬絡頭也。从网从𩡧。𩡧，馬絆也。
罭：魚網也。从网或聲。
罳：罘罳，屏也。从网思聲。
罹：心憂也。从网。未詳。古多通用離。


### 襾部
襾：覆也。从冂，上下覆之。凡襾之屬皆从襾。讀若𣇩。
覂：反覆也。从襾乏聲。
覈：實也。考事，襾笮邀遮，其辤得實曰覈。从襾敫聲。
覆：覂也。一曰蓋也。从襾復聲。


### 巾部
巾：佩巾也。从冂，丨象糸也。凡巾之屬皆从巾。
𢁥：楚謂大巾曰𢁥。从巾分聲。
帥：佩巾也。从巾、𠂤。
𢄢：禮巾也。从巾从執。
帗：一幅巾也。从巾犮聲。讀若撥。
㠴：枕巾也。从巾刃聲。
幋：覆衣大巾。从巾般聲。或以爲首鞶。
帤：巾帤也。从巾如聲。一曰幣巾。
幣：帛也。从巾敝聲。
幅：布帛廣也。从巾畐聲。
㡆：設色之工，治絲練者。从巾𡿬聲。一曰𢂩隔。讀若荒。
帶：紳也。男子鞶帶，婦人帶絲。象繫佩之形。佩必有巾，从巾。
幘：髮有巾曰幘。从巾責聲。
㡄：領耑也。从巾旬聲。
帔：弘農謂帬帔也。从巾皮聲。
常：下帬也。从巾尚聲。
帬：下裳也。从巾君聲。
帴：帬也。一曰帗也。一曰婦人脅衣。从巾戔聲。讀若末殺之殺。
㡓：𢃭也。从巾軍聲。
𢃭：㡓也。从巾怱聲。一曰帙。
𢅡：楚謂無緣衣也。从巾監聲。
幎：幔也。从巾冥聲。《周禮》有“幎人”。
幔：幕也。从巾曼聲。
幬：禪帳也。从巾𠷎聲。
㡘：帷也。从巾兼聲。
帷：在㫄曰帷。从巾隹聲。
帳：張也。从巾長聲。
幕：帷在上曰幕，覆食案亦曰幕。从巾莫聲。
㠲：㡜裂也。从巾匕聲。
㡜：殘帛也。从巾祭聲。
㡏：正耑裂也。从巾俞聲。
帖：帛書署也。从巾占聲。
帙：書衣也。从巾失聲。
㡐：幡幟也。从巾前聲。
幑：幟也，以絳幑帛，箸於背。从巾，微省聲。《春秋傳》曰：“揚幑者公徒。”
幖：幟也。从巾𤐫聲。
㠾：幡也。从巾夗聲。
幡：書兒拭觚布也。从巾番聲。
𢃴：刜也。从巾剌聲。
㡨：拭也。从巾韱聲。
幝：車弊皃。从巾單聲。《詩》曰：“檀車幝幝。”
𢄐：蓋衣也。从巾冡聲。
幭：蓋幭也。从巾蔑聲。一曰襌被。
幠：覆也。从巾無聲。
飾：㕞也。从巾从人，食聲。讀若式。一曰襐飾。
幃：囊也。从巾韋聲。
帣：囊也。今鹽官三斛爲一帣。从巾𢍏聲。
帚：糞也。从又持巾埽冂内。古者少康初作箕、帚、秫酒。少康，杜康也，葬長垣。
席：籍也。《禮》：天子、諸侯席，有黼繡純飾。从巾，庶省。
幐：囊也。从巾朕聲。
𢅯：以囊盛穀，大滿而裂也。从巾奮聲。
㡒：載米𤲑也。从巾盾聲。讀若《易》屯卦之屯。
㠷：蒲席𤲑也。从巾及聲。讀若蛤。
幩：馬纏鑣扇汗也。从巾賁聲。《詩》曰：“朱幩鑣鑣。”
𢅼：𡎰地，以巾𢵢之。从巾夒聲。讀若水溫㬮也。一曰箸也。
帑：金幣所藏也。从巾奴聲。
布：枲織也。从巾父聲。
幏：南郡蠻夷賨布。从巾家聲。
㡉：布。出東萊。从巾弦聲。
㡔：䰍布也。一曰車上衡衣。从巾敄聲。讀若頊。
幦：䰍布也。从巾辟聲。《周禮》曰：“駹車大幦。”
㡇：領耑也。从巾𦔮聲。
幢：旌旗之屬。从巾童聲。
幟：旌旗之屬。从巾戠聲。
帟：在上曰帟。从巾亦聲。
幗：婦人首飾。从巾國聲。
幧：歛髮也。从巾喿聲。
帒：囊也。从巾代聲。或从衣。
帊：帛三幅曰帊。从巾巴聲。
幞：帊也。从巾菐聲。
幰：車幔也。从巾憲聲。


### 巿部
巿：韠也。上古衣蔽前而已，巿以象之。天子朱巿，諸矦赤巿，大夫葱衡。从巾，象連帶之形。凡巿之屬皆从巿。
𢂷：士無巿有𢂷。制如榼，缺四角。爵弁服，其色韎。賤不得與裳同。司農曰：“裳，纁色。”从巿合聲。


### 帛部
帛：繒也。从巾白聲。凡帛之屬皆从帛。
錦：襄邑織文。从帛金聲。


### 白部
白：西方色也。陰用事，物色白。从入合二。二，陰數。凡白之屬皆从白。
皎：月之白也。从白交聲。《詩》曰：“月出皎兮。”
皢：日之白也。从白堯聲。
皙：人色白也。从白析聲。
皤：老人白也。从白番聲。《易》曰：“賁如皤如。”
㿥：鳥之白也。从白隺聲。
皚：霜雪之白也。从白豈聲。
皅：艸華之白也。从白巴聲。
皦：玉石之白也。从白敫聲。
𡭴：際見之白也。从白，上下小見。
皛：顯也。从三白。讀若皎。


### 㡀部
㡀：敗衣也。从巾，象衣敗之形。凡㡀之屬皆从㡀。
敝：帗也。一曰敗衣。从攴从㡀，㡀亦聲。


### 黹部
黹：箴縷所紩衣。从㡀，丵省。凡黹之屬皆从黹。
𪓐：合五采鮮色。从黹虘聲。《詩》曰：“衣裳𪓐𪓐。”
黼：白與黑相次文。从黹甫聲。
黻：黑與青相次文。从黹犮聲。
𪓌：會五采繒色。从黹，綷省聲。
黺：衮衣山龍華蟲。黺，畫粉也。从黹，从粉省。衞宏說。


## 卷八 (人𠤎匕从比北丘㐺𡈼重臥身㐆衣裘老毛毳尸尺尾履舟方儿兄兂皃𠑹先禿見覞欠㱃㳄旡頁)

### 人部
人：天地之性最貴者也。此籒文。象臂脛之形。凡人之屬皆从人。
僮：未冠也。从人童聲。
保：養也。从人，从𤓽省。𤓽，古文孚。
仁：親也。从人从二。
企：舉踵也。从人止聲。
仞：伸臂一尋，八尺。从人刃聲。
仕：學也。从人从士。
佼：交也。从人从交。
僎：具也。从人巽聲。
俅：冠飾皃。从人求聲。《詩》曰：“弁服俅俅。”
佩：大帶佩也。从人从凡从巾。佩必有巾，巾謂之飾。
儒：柔也。術士之偁。从人需聲。
俊：材千人也。从人夋聲。
傑：傲也。从人桀聲。
㑮：人姓。从人軍聲。
伋：人名。从人及聲。
伉：人名。从人亢聲。《論語》有陳伉。
伯：長也。从人白聲。
仲：中也。从人从中，中亦聲。
伊：殷聖人阿衡，尹治天下者。从人从尹。
偰：高辛氏之子，堯司徒，殷之先。从人契聲。
倩：人字。从人青聲。東齊壻謂之倩。
伃：婦官也。从人予聲。
伀：志及眾也。从人公聲。
儇：慧也。从人瞏聲。
倓：安也。从人炎聲。讀若談。
侚：疾也。从人旬聲。
傛：不安也。从人容聲。一曰華。
僷：宋衞之間謂華僷僷。从人葉聲。
佳：善也。从人圭聲。
侅：奇侅，非常也。从人亥聲。
傀：偉也。从人鬼聲。《周禮》曰：“大傀異。”
偉：奇也。从人韋聲。
份：文質僣也。从人分聲。《論語》曰：“文質份份。”
僚：好皃。从人尞聲。
佖：威儀也。从人必聲。《詩》曰：“威儀佖佖。”
𠊩：具也。从人孨聲。讀若汝南𣹏水。《虞書》曰：“㫄救𠊩功。”
儠：長壯儠巤也。从人巤聲。《春秋傳》曰：“長儠者相之。”
儦：行皃。从人麃聲。《詩》曰：“行人儦儦。”
儺：行人節也。从人難聲。《詩》曰：“佩玉之儺。”
倭：順皃。从人委聲。《詩》曰：“周道倭遟。”
僓：嫺也。从人貴聲。一曰長皃。
僑：高也。从人喬聲。
俟：大也。从人矣聲。《詩》曰：“伾伾俟俟。”
侗：大皃。从人同聲。《詩》曰：“神罔時侗。”
佶：正也。从人吉聲。《詩》曰：“旣佶且閑。”
俁：大也。从人吳聲。《詩》曰：“碩人俁俁。”
仜：大腹也。从人工聲。讀若紅。
僤：疾也。从人單聲。《周禮》曰：“句兵欲無僤。”
健：伉也。从人建聲。
倞：彊也。从人京聲。
傲：倨也。从人敖聲。
仡：勇壯也。从人气聲。《周書》曰：“㐹㐹勇夫。”
倨：不遜也。从人居聲。
儼：昂頭也。从人嚴聲。一曰好皃。
傪：好皃。从人參聲。
俚：聊也。从人里聲。
伴：大皃。从人半聲。
俺：大也。从人奄聲。
僩：武皃。从人閒聲。《詩》曰：“瑟兮僩兮。”
伾：有力也。从人丕聲。《詩》曰：“以車伾伾。”
偲：彊力也。从人思聲。《詩》曰：“其人美且偲。”
倬：箸大也。从人㔬聲。《詩》曰：“倬彼雲漢。”
侹：長皃。一曰箸地。一曰代也。从人廷聲。
倗：輔也。从人朋聲。讀若陪位。
傓：熾盛也。从人扇聲。《詩》曰：“豔妻傓方處。”
儆：戒也。从人敬聲。《春秋傳》曰：“儆宮。”
俶：善也。从人叔聲。《詩》曰：“令終有俶。”一曰始也。
傭：均直也。从人庸聲。
僾：仿佛也。从人愛聲。《詩》曰：“僾而不見。”
仿：相似也。从人方聲。
佛：見不審也。从人弗聲。
僁：聲也。从人悉聲。讀若㞕。
僟：精謹也。从人幾聲。《明堂月令》：“數將僟終。”
佗：負何也。从人它聲。
何：儋也。从人可聲。
儋：何也。从人詹聲。
供：設也。从人共聲。一曰供給。
偫：待也。从人从待。
儲：偫也。从人諸聲。
備：愼也。从人𤰈聲。
位：列中庭之左右謂之位。从人、立。
儐：導也。从人賓聲。
偓：佺也。从人屋聲。
佺：偓佺，仙人也。从人全聲。
㒤：心服也。从人聶聲。
仢：約也。从人勺聲。
儕：等輩也。从人齊聲。《春秋傳》曰：“吾儕小人。”
倫：輩也。从人侖聲。一曰道也。
侔：齊等也。从人牟聲。
偕：彊也。从人皆聲。《詩》曰：“偕偕士子。”一曰俱也。
俱：偕也。从人具聲。
儹：最也。从人贊聲。
併：並也。从人并聲。
傅：相也。从人尃聲。
侙：惕也。从人式聲。《春秋國語》曰：“於其心侙然。”
俌：輔也。从人甫聲。讀若撫。
倚：依也。从人奇聲。
依：倚也。从人衣聲。
仍：因也。从人乃聲。
佽：便利也。从人次聲。《詩》曰：“決拾旣佽。”一曰遞也。
佴：佽也。从人耳聲。
倢：佽也。从人疌聲。
侍：承也。从人寺聲。
傾：仄也。从人从頃，頃亦聲。
側：㫄也。从人則聲。
侒：宴也。从人安聲。
侐：靜也。从人血聲。《詩》曰：“閟宮有侐。”
付：與也。从寸持物對人。
俜：使也。从人甹聲。
俠：俜也。从人夾聲。
儃：儃何也。从人亶聲。
侁：行皃。从人先聲。
仰：舉也。从人从卬。
侸：立也。从人豆聲。讀若樹。
儽：垂皃。从人纍聲。一曰嬾解。
侳：安也。从人坐聲。
偁：揚也。从人爯聲。
伍：相參伍也。从人从五。
什：相什保也。从人、十。
佰：相什伯也。从人、百。
佸：會也。从人𠯑聲。《詩》曰：“曷其有𠈲？”一曰𠈲𠈲，力皃。
佮：合也。从人合聲。
𢼸：妙也。从人从攴，豈省聲。
傆：黠也。从人原聲。
作：起也。从人从乍。
假：非眞也。从人叚聲。一曰至也。《虞書》曰：“假于上下。”
借：假也。从人昔聲。
侵：漸進也。从人、又持帚，若埽之進。又，手也。
儥：賣也。从人𧷏聲。
𠊱：伺望也。从人矦聲。
償：還也。从人賞聲。
僅：材能也。从人堇聲。
代：更也。从人弋聲。
儀：度也。从人義聲。
傍：近也。从人㫄聲。
佀：象也。从人㠯聲。
便：安也。人有不便，更之。从人、更。
任：符也。从人壬聲。
俔：譬諭也。一曰間見。从人从見。《詩》曰：“俔天之妺。”
優：饒也。从人憂聲。一曰倡也。
僖：樂也。从人喜聲。
偆：富也。从人春聲。
俒：完也。《逸周書》曰：“朕實不明，以俒伯父。”从人从完。
儉：約也。从人僉聲。
偭：鄉也。从人面聲。《少儀》曰：“尊壺者偭其鼻。”
俗：習也。从人谷聲。
俾：益也。从人卑聲。一曰俾，門侍人。
倪：俾也。从人兒聲。
億：安也。从人𢡃聲。
使：伶也。从人吏聲。
𠊾：𠊾，左右兩視。从人癸聲。
伶：弄也。从人令聲。益州有建伶縣。
儷：棽儷也。从人麗聲。
傳：遽也。从人專聲。
倌：小臣也。从人从官。《詩》曰：“命彼倌人。”
价：善也。从人介聲。《詩》曰：“价人惟藩。”
仔：克也。从人子聲。
㑞：送也。从人灷聲。呂不韋曰：有侁氏以伊尹𠈖女。古文以爲訓字。
俆：緩也。从人余聲。
偋：僻寠也。从人屏聲。
伸：屈伸。从人申聲。
伹：拙也。从人且聲。
㒄：意膬也。从人然聲。
偄：弱也。从人从耎。
倍：反也。从人咅聲。
傿：引爲賈也。从人焉聲。
僭：假也。从人朁聲。
儗：僭也。一曰相疑。从人从疑。
偏：頗也。从人扁聲。
倀：狂也。从人長聲。一曰什也。
𠐿：惽也。从人薨聲。
儔：翳也。从人壽聲。
侜：有廱蔽也。从人舟聲。《詩》曰：“誰侜予美？”
俴：淺也。从人戔聲。
佃：中也。从人田聲。《春秋傳》曰：“乘中佃。”一轅車。
𠈈：小皃。从人囟聲。《詩》曰：“𠈈𠈈彼有屋。”
侊：小皃。从人光聲。《春秋國語》曰：“侊飯不及一食。”
佻：愉也。从人兆聲。《詩》曰：“視民不佻。”
僻：避也。从人辟聲。《詩》曰：“宛如左僻。”一曰从㫄牽也。
伭：很也。从人，弦省聲。
伎：與也。从人支聲。《詩》曰：“𥷤人伎忒。”
侈：掩脅也。从人多聲。一曰奢也。
佁：癡皃。从人台聲。讀若騃。
𠋺：𠋺，驕也。从人蚤聲。
僞：詐也。从人爲聲。
伿：隋也。从人只聲。
佝：務也。从人句聲。
僄：輕也。从人㶾聲。
倡：樂也。从人昌聲。
俳：戲也。从人非聲。
僐：作姿也。从人善聲。
儳：儳互，不齊也。从人毚聲。
佚：佚民也。从人失聲。一曰佚，忽也。
俄：行頃也。从人我聲。《詩》曰：“仄弁之俄。”
㑾：喜也。从人䚻聲。自關以西，物大小不同謂之㑾。
𠊬：徼𠊬受屈也。从人卻聲。
傞：醉舞皃。从人差聲。《詩》曰：“屢舞傞傞。”
僛：醉舞皃。从人欺聲。《詩》曰：“屢舞僛僛。”
侮：傷也。从人𣫭聲。
㑵：妎也。从人疾聲。一曰毒也。
㑥：輕也。从人易聲。一曰交㑥。
俙：訟面相是。从人希聲。
僨：僵也。从人賁聲。
僵：僨也。从人畺聲。
仆：頓也。从人卜聲。
偃：僵也。从人匽聲。
傷：創也。从人，𥏻省聲。
倄：剌也。从人肴聲。一曰痛聲。
侉：𢞎詞。从人夸聲。
催：相儔也。从人崔聲。《詩》曰：“室人交徧催我。”
俑：痛也。从人甬聲。
伏：司也。从人从犬。
促：迫也。从人足聲。
例：比也。从人𠛱聲。
係：絜束也。从人从系，系亦聲。
伐：擊也。从人持戈。一曰敗也。
俘：軍所獲也。从人孚聲。《春秋傳》曰：“以爲俘聝。”
但：裼也。从人旦聲。
傴：僂也。从人區聲。
僂：尫也。从人婁聲。周公韈僂，或言背僂。
僇：癡行僇僇也。从人翏聲。讀若雡。一曰且也。
仇：讎也。从人九聲。
儡：相敗也。从人畾聲。讀若雷。
咎：災也。从人从各。各者，相違也。
仳：別也。从人比聲。《詩》曰：“有女仳離。”
倃：毀也。从人咎聲。
倠：仳倠，醜面。从人隹聲。
値：措也。从人直聲。
侂：寄也。从人㡯聲。㡯，古文宅。
僔：聚也。从人尊聲。《詩》曰：“僔沓背僧。”
像：象也。从人从象，象亦聲。讀若養。
倦：罷也。从人卷聲。
傮：終也。从人曹聲。
偶：桐人也。从人禺聲。
弔：問終也。古之葬者，厚衣之以薪。从人持弓，會敺禽。
佋：廟佋穆。父爲佋，南面。子爲穆，北面。从人召聲。
㑗：神也。从人身聲。
僊：長生僊去。从人从䙴，䙴亦聲。
僰：犍爲蠻夷。从人棘聲。
仚：人在山上。从人从山。
僥：南方有焦僥。人長三尺，短之極。从人堯聲。
𠏮：帀也。从人對聲。
俇：遠行也。从人狂聲。
件：分也。从人从牛。牛大物，故可分。
侶：徒侶也。从人呂聲。
侲：僮子也。从人辰聲。
倅：副也。从人卒聲。
傔：從也。从人兼聲。
倜：倜儻，不羈也。从人从周。未詳。
儻：倜儻也。从人黨聲。
佾：舞行列也。从人䏌聲。
倒：仆也。从人到聲。
儈：合市也。从人、會，會亦聲。
低：下也。从人、氐，氐亦聲。
債：債負也。从人、責，責亦聲。
價：物直也。从人、賈，賈亦聲。
停：止也。从人亭聲。
僦：賃也。从人、就，就亦聲。
伺：𠊱望也。从人司聲。自低已下六字，从人，皆後人所加。
僧：浮屠道人也。从人曾聲。
佇：久立也。从人从宁。
偵：問也。从人貞聲。


### 𠤎部
𠤎：變也。从到人。凡𠤎之屬皆从𠤎。
𠤗：未定也。从𠤎𥎨聲。𥎨，古文矢字。
眞：僊人變形而登天也。从𠤎从目从乚；八，所乘載也。
化：教行也。从𠤎从人，𠤎亦聲。


### 匕部
匕：相與比敘也。从反人。匕，亦所以用比取飯，一名柶。凡匕之屬皆从匕。
匙：匕也。从匕是聲。
𠤏：相次也。从匕从十。鴇从此。
𢺵：頃也。从匕支聲。匕，頭頃也。《詩》曰：“𢺵彼織女。”
頃：頭不正也。从匕从頁。
匘：頭𩪦也。从匕；匕，相匕著也。巛象髮，囟象匘形。
𠨐：望，欲有所庶及也。从匕从卪。《詩》曰：“高山卬止。”
卓：高也。早匕爲㔬，匕卪爲卬，皆同義。
艮：很也。从匕、目。匕目，猶目相匕，不相下也。《易》曰：“𥃩其限。”匕目爲𥃩，𠤎目爲眞也。


### 从部
从：相聽也。从二人。凡从之屬皆从从。
從：隨行也。从辵、从，从亦聲。
幷：相從也。从从幵聲。一曰从持二爲并。


### 比部
比：密也。二人爲从，反从爲比。凡比之屬皆从比。
毖：愼也。从比必聲。《周書》曰：“無毖于卹。”


### 北部
北：𦮃也。从二人相背。凡北之屬皆从北。
冀：北方州也。从北異聲。


### 丘部
丘：土之高也，非人所爲也。从北从一。一，地也，人居在丘南，故从北。中邦之居，在崐崘東南。一曰四方高，中央下爲丘。象形。凡丘之屬皆从丘。今隷變作丘。
虛：大丘也。崐崘丘謂之崐崘虛。古者九夫爲井，四井爲邑，四邑爲丘。丘謂之虛。从丘虍聲。
屔：反頂受水丘。从丘，泥省聲。


### 㐺部
㐺：眾立也。从三人。凡乑之屬皆从乑。讀若欽崟。
眾：多也。从乑、目，衆意。
聚：會也。从乑取聲。邑落云聚。
臮：眾詞與也。从乑自聲。《虞書》曰：“臮咎繇。”


### 𡈼部
𡈼：善也。从人、士。士，事也。一曰象物出地挺生也。凡𡈼之屬皆从𡈼。
徵：召也。从微省，壬爲徵。行於微而文達者，即徵之。
朢：月滿與日相朢，以朝君也。从月从臣从𡈼。𡈼，朝廷也。
㸒：近求也。从爪、𡈼。𡈼，徼幸也。


### 重部
重：厚也。从壬東聲。凡重之屬皆从重。
量：稱輕重也。从重省，曏省聲。


### 臥部
臥：休也。从人、臣，取其伏也。凡臥之屬皆从臥。
監：臨下也。从臥，䘓省聲。
臨：監臨也。从臥品聲。
䭆：楚謂小兒嬾䭆。从臥、食。


### 身部
身：躳也。象人之身。从人𠂆聲。凡身之屬皆从身。
軀：體也。从身區聲。


### 㐆部
㐆：歸也。从反身。凡㐆之屬皆从㐆。
殷：作樂之盛稱殷。从㐆从殳。《易》曰：“殷薦之上帝。”


### 衣部
衣：依也。上曰衣，下曰裳。象覆二人之形。凡衣之屬皆从衣。
裁：制衣也。从衣𢦔聲。
衮：天子享先王，卷龍繡於下幅，一龍蟠阿上鄉。从衣公聲。
𧝑：丹縠衣。从衣㠭聲。
褕：翟，羽飾衣。从衣俞聲。一曰直裾謂之襜褕。
袗：玄服。从衣㐱聲。
𧘝：上衣也。从衣从毛。古者衣𧚍，以毛爲表。
裏：衣内也。从衣里聲。
襁：負兒衣。从衣强聲。
襋：衣領也。从衣棘聲。《詩》曰：“要之襋之。”
襮：黼領也。从衣㬥聲。《詩》曰：“素衣朱𧟊。”
衽：衣䘳也。从衣壬聲。
褸：衽也。从衣婁聲。
𧛽：衽也。从衣叞聲。
𧚨：䘳緣也。从衣疌聲。
䘳：交衽也。从衣金聲。
褘：蔽厀也。从衣韋聲。《周禮》曰：“王后之服褘衣。”謂畫袍。
衭：襲衭也。从衣夫聲。
襲：左衽袍。从衣，龖省聲。
袍：襺也。从衣包聲。《論語》曰：“衣弊緼袍。”
襺：袍衣也。从衣繭聲。以絮曰襺，以緼曰袍。《春秋傳》曰：“盛夏重襺。”
𧝵：南楚謂襌衣曰𧝵。从衣枼聲。
袤：衣帶以上。从衣矛聲。一曰南北曰袤，東西曰廣。
襘：帶所結也。从衣會聲。《春秋傳》曰：“衣有襘。”
褧：檾也。《詩》曰：“衣錦褧衣。”示反古。从衣耿聲。
袛：袛裯，短衣。从衣氐聲。
裯：衣袂，袛裯。从衣周聲。
襤：裯謂之襤褸。襤，無緣也。从衣監聲。
䙃：無袂衣謂之䙃。从衣，惰省聲。
𧛔：衣躬縫。从衣毒聲。讀若督。
袪：衣袂也。从衣去聲。一曰袪，褱也。褱者，袌也。袪，尺二寸。《春秋傳》曰：“披斬其袪。”
褎：袂也。从衣𥝩聲。
袂：袖也。从衣夬聲。
褢：袖也。一曰藏也。从衣鬼聲。
褱：俠也。从衣眔聲。一曰橐。
袌：褱也。从衣包聲。
襜：衣蔽前。从衣詹聲。
袥：衣衸。从衣石聲。
衸：袥也。从衣介聲。
襗：絝也。从衣睪聲。
袉：裾也。从衣它聲。《論語》曰：“朝服，袉紳。”
裾：衣袍也。从衣居聲。讀與居同。
衧：諸𧘚也。从衣于聲。
褰：絝也。从衣，寒省聲。《春秋傳》曰：“徵褰與襦。”
襱：絝踦也。从衣龍聲。
袑：絝上也。从衣召聲。
襑：衣博大。从衣尋聲。
襃：衣博裾。从衣，𠊻省聲。𠊻，古文𠈃。
𧝐：緥也。从衣啻聲。《詩》曰：“載衣之𧝐。”
褍：衣正幅。从衣耑聲。
䙟：重衣皃。从衣圍聲。《爾雅》曰：“䙟䙟䙡䙡。”
複：重衣皃。从衣复聲。一曰褚衣。
褆：衣厚褆褆。从衣是聲。
襛：衣厚皃。从衣農聲。《詩》曰：“何彼襛矣。”
裻：新衣聲。一曰背縫。从衣叔聲。
袳：衣張也。从衣多聲。《春秋傳》曰：“公會齊矦于袳。”
裔：衣裾也。从衣㕯聲。
衯：長衣皃。从衣分聲。
袁：長衣皃。从衣，叀省聲。
𧜣：短衣也。从衣鳥聲。《春秋傳》曰：“有空𧜣。”
䙝：重衣也。从衣執聲。巴郡有褺虹縣。
裵：長衣皃。从衣非聲。
襡：短衣也。从衣蜀聲。讀若蜀。
𧞐：衣至地也。从衣斲聲。
襦：短衣也。从衣需聲。一曰㬮衣。
褊：衣小也。从衣扁聲。
袷：衣無絮。从衣合聲。
襌：衣不重。从衣單聲。
襄：漢令：解衣耕謂之襄。从衣𤕦聲。
被：𡪢衣，長一身有半。从衣皮聲。
衾：大被。从衣今聲。
襐：飾也。从衣象聲。
衵：日日所常衣。从衣从日，日亦聲。
褻：私服。从衣埶聲。《詩》曰：“是褻袢也。”
衷：裏䙝衣。从衣中聲。《春秋傳》曰：“皆衷其衵服。”
袾：好佳也。从衣朱聲。《詩》曰：“靜女其袾。”
袓：事好也。从衣且聲。
裨：接益也。从衣卑聲。
袢：無色也。从衣半聲。一曰《詩》曰：“是紲袢也。”讀若普。
雜：五彩相會。从衣集聲。
裕：衣物饒也。从衣谷聲。《易》曰：“有孚，裕無咎。”
襞：韏衣也。从衣辟聲。
衦：摩展衣。从衣干聲。
裂：繒餘也。从衣𠛱聲。
𧘽：弊衣。从衣奴聲。
袒：衣縫解也。从衣旦聲。
補：完衣也。从衣甫聲。
𧝉：紩衣也。从衣、黹，黹亦聲。
褫：奪衣也。从衣虒聲。讀若池。
𧝹：袒也。从衣𣎆聲。
裎：袒也。从衣呈聲。
裼：袒也。从衣易聲。
衺：𠆎也。从衣牙聲。
襭：以衣衽扱物謂之襭。从衣頡聲。
袺：執衽謂之袺。从衣吉聲。
褿：帴也。从衣曹聲。
裝：裹也。从衣壯聲。
裹：纏也。从衣果聲。
裛：書囊也。从衣邑聲。
𪗋：緶也。从衣齊聲。
裋：豎使布長襦。从衣豆聲。
䙔：編枲衣。从衣區聲。一曰頭䙔。一曰㳄裹衣。
褐：編枲韤。一曰粗衣。从衣曷聲。
褗：䙔領也。从衣匽聲。
裺：褗謂之裺。从衣奄聲。
衰：艸雨衣。秦謂之萆。从衣，象形。
卒：隸人給事者衣爲卒。卒，衣有題識者。
褚：卒也。从衣者聲。一曰製衣。
製：裁也。从衣从制。
袚：蠻夷衣。从衣犮聲。一曰蔽厀。
襚：衣死人也。从衣遂聲。《春秋傳》曰：“楚使公親襚。”
䘟：棺中縑裏。从衣、弔。讀若雕。
裞：贈終者衣被曰裞。从衣兌聲。
褮：鬼衣。从衣，熒省聲。讀若《詩》曰“葛藟縈之”。一曰若“靜女其袾”之袾。
䘰：車溫也。从衣延聲。
褭：以組帶馬也。从衣从馬。
袨：盛服也。从衣玄聲。
衫：衣也。从衣彡聲。
襖：𧚍屬。从衣奧聲。


### 裘部
裘：皮衣也。从衣求聲。一曰象形，與衰同意。凡裘之屬皆从裘。
𩱘：裘裏也。从裘鬲聲。讀若擊。


### 老部
老：考也。七十曰老。从人、毛、匕。言須髮變白也。凡老之屬皆从老。
耊：年八十曰耊。从老省，从至。
𦽡：年九十曰𦽡。从老，从蒿省。
耆：老也。从老省，旨聲。
耇：老人面凍黎若垢。从老省，句聲。
𦒻：老人面如點也。从老省，占聲。讀若耿介之耿。
𦒶：老人行才相逮。从老省，易省，行象。讀若樹。
壽：久也。从老省，𠷎聲。
考：老也。从老省，丂聲。
孝：善事父母者。从老省，从子。子承老也。


### 毛部
毛：眉髮之屬及獸毛也。象形。凡毛之屬皆从毛。
𣯍：毛盛也。从毛隼聲。《虞書》曰：“鳥獸𣯍髦。”
㲦：獸豪也。从毛倝聲。
毨：仲秋，鳥獸毛盛，可選取以爲器用。从毛先聲。讀若選。
𣯩：以毳爲𦇧，色如虋。故謂之𣯩。虋，禾之赤苗也。从毛㒼聲。《詩》曰：“毳衣如𣯩。”
氊：撚毛也。从毛亶聲。
毦：羽毛飾也。从毛耳聲。
氍：氍毹、毾㲪，皆氊緂之屬，蓋方言也。从毛瞿聲。
毹：氍毹也。从毛俞聲。
毾：毾㲪也。从毛𦐇聲。
㲪：毾㲪也。从毛登聲。
毬：鞠丸也。从毛求聲。
氅：析鳥羽爲旗纛之屬。从毛敞聲。


### 毳部
毳：獸細毛也。从三毛。凡毳之屬皆从毳。
䩁：毛紛紛也。从毳非聲。


### 部
尸：陳也。象臥之形。凡尸之屬皆从尸。
㞟：偫也。从尸奠聲。
居：蹲也。从尸古者，居从古。
㞒：臥息也。从尸、自。
㞕：動作切切也。从尸䏌聲。
展：轉也。从尸，𧝑省聲。
屆：行不便也。一曰極也。从尸凷聲。
尻：𦞠也。从尸九聲。
𡱂：髀也。从尸下丌居几。
㞓：尻也。从尸旨聲。
尼：從後近之。从尸匕聲。
㞚：從後相臿也。从尸从臿。
㞏：㞚㞏也。从尸乏聲。
𡰫：柔皮也。从申尸之後。尸或从又。
屒：伏皃。从尸辰聲。一曰屋宇。
屖：屖遟也。从尸辛聲。
屝：履也。从尸非聲。
屍：終主。从尸从死。
屠：刳也。从尸者聲。
屟：履中薦也。从尸枼聲。
屋：居也。从尸。尸，所主也。一曰尸，象屋形。从至。至，所至止。室、屋皆从至。
屏：屏蔽也。从尸幷聲。
層：重屋也。从尸曾聲。
屢：數也。案：今之婁字本是屢空字，此字後人所加。从尸，未詳。


### 尺部
尺：十寸也。人手卻十分動脈爲寸口。十寸爲尺。尺，所以指尺䂓榘事也。从尸从乙。乙，所識也。周制，寸、尺、咫、尋、常、仞諸度量，皆以人之體爲法。凡尺之屬皆从尺。
咫：中婦人手長八寸，謂之咫。周尺也。从尺只聲。


### 尾部
尾：微也。从到毛在尸後。古人或飾系尾，西南夷亦然。凡尾之屬皆从尾。今隸變作尾。
屬：連也。从尾蜀聲。
屈：無尾也。从尾出聲。
尿：人小便也。从尾从水。


### 履部
履：足所依也。从尸从彳从夊，舟象履形。一曰尸聲。凡履之屬皆从履。
屨：履也。从履省，婁聲。一曰鞮也。
𡳸：履下也。从履省，歴聲。
𡱣：履屬。从履省，予聲。
屩：屐也。从履省，喬聲。
屐：屩也。从履省，支聲。


### 舟部
舟：船也。古者，共鼓、貨狄，刳木爲舟，剡木爲楫，以濟不通。象形。凡舟之屬皆从舟。
俞：空中木爲舟也。从亼从舟从巜。巜，水也。
船：舟也。从舟，鉛省聲。
䑣：船行也。从舟彡聲。
舳：艫也。从舟由聲。漢律名船方長爲舳艫。一曰舟尾。
艫：舳艫也。一曰船頭。从舟盧聲。
𦨉：船行不安也。从舟，从刖省。讀若兀。
艐：船著不行也。从舟㚇聲。讀若䔂。
朕：我也。闕。
舫：船師也。《明堂月令》曰“舫人”。習水者。从舟方聲。
般：辟也。象舟之旋，从舟。从殳，殳，所以旋也。
服：用也。一曰車右騑，所以舟旋。从舟𠬝聲。
舸：舟也。从舟可聲。
艇：小舟也。从舟廷聲。
艅：艅艎，舟名。从舟余聲。經典通用餘皇。
艎：艅艎也。从舟皇聲。


### 方部
方：併船也。象兩舟省、緫頭形。凡方之屬皆从方。
𣃚：方舟也。从方亢聲。《禮》：天子造舟，諸矦維舟，大夫方舟，士特舟。


### 部
：仁人也。古文奇字人也。象形。孔子曰：“在人下，故詰屈。”凡之屬皆从。
兀：高而上平也。从一在人上。讀若敻。茂陵有兀桑里。
兒：孺子也。从，象小兒頭囟未合。
允：信也。从㠯聲。
兌：說也。从㕣聲。
充：長也。高也。从，育省聲。


### 兄部
兄：長也。从从口。凡兄之屬皆从兄。
𠓆：競也。从二兄。二兄，競意。从丯聲。讀若矜。一曰兢，敬也。


### 兂部
兂：首笄也。从人，匕象簪形。凡兂之屬皆从兂。
兓：朁朁，銳意也。从二兂。


### 皃部
皃：頌儀也。从人，白象人面形。凡皃之屬皆从皃。
覍：冕也。周曰覍，殷曰吁，夏曰收。从皃，象形。


### 𠑹部
𠑹：廱蔽也。从人，象左右皆蔽形。凡𠑹之屬皆从𠑹。讀若瞽。
兜：兜鍪，首鎧也。从𠑹，从皃省。皃象人頭也。


### 先部
先：前進也。从从之。凡先之屬皆从先。
兟：進也。从二先。贊从此。闕。


### 禿部
禿：無髮也。从人，上象禾粟之形，取其聲。凡秃之屬皆从秃。王育說：蒼頡出見秃人伏禾中，因以制字。未知其審。
穨：禿皃。从禿貴聲。


### 見部
見：視也。从从目。凡見之屬皆从見。
視：瞻也。从見、示。
䚕：求也。从見麗聲。讀若池。
覣：好視也。从見委聲。
𧡎：㫄視也。从見兒聲。
覶：好視也。从見𤔔聲。
䚄：笑視也。从見彔聲。
𧡩：大視也。从見爰聲。
覝：察視也。从見㶣聲。讀若鎌。
䚋：外博眾多視也。从見員聲。讀若運。
觀：諦視也。从見雚聲。
䙷：取也。从見从寸。寸，度之，亦手也。
覽：觀也。从見、監，監亦聲。
䚅：内視也。从見來聲。
𧡨：顯也。从見是聲。
𧢄：目有察省見也。从見票聲。
𧠥：𧠥覰，闚觀也。从見𠂔聲。
覰：拘覰，未致密也。从見虘聲。
覭：小見也。从見冥聲。《爾雅》曰：“覭髳，弗離。”
𧡪：内視也。从見甚聲。
覯：遇見也。从見冓聲。
𧢦：注目視也。从見歸聲。
覘：窺也。从見占聲。《春秋傳》曰：“公使覘之，信。”
覹：司也。从見微聲。
覢：暫見也。从見炎聲。《春秋公羊傳》曰：“覢然公子陽生。”
䚔：暫見也。从見賓聲。
𧢜：䚔𧢜也。从見樊聲。讀若幡。
𧠟：病人視也。从見氐聲。讀若迷。
𧡹：下視深也。从見𠧴聲。讀若攸。
𧡬：私出頭視也。从見䑣聲。讀若郴。
𧠊：突前也。从見、𠔼。
覬：㰟𡴘也。从見豈聲。
覦：欲也。从見俞聲。
䚎：視不明也。一曰直視。从見舂聲。
𧢢：視誤也。从見龠聲。
覺：寤也。从見，學省聲。一曰發也。
䚐：目赤也。从見，𥏼省聲。
靚：召也。从見青聲。
親：至也。从見亲聲。
覲：諸矦秋朝曰覲，勞王事。从見堇聲。
覜：諸矦三年大相聘曰頫。頫，視也。从見兆聲。
覒：擇也。从見毛聲。讀若苗。
覕：蔽不相見也。从見必聲。
䙾：司人也。从見它聲。讀若馳。
𧡸：目蔽垢也。从見𠁁聲。讀若𠑹。
覿：見也。从見𧸇聲。


### 覞部
覞：竝視也。从二見。凡覞之屬皆从覞。
𧢞：很視也。从覞肩聲。齊景公之勇臣有成𧢞者。
䨳：見雨而比息。从覞从雨。讀若欷。


### 欠部
欠：張口气悟也。象气从人上出之形。凡欠之屬皆从欠。
欽：欠皃。从欠金聲。
㱍：欠皃。从欠䜌聲。
欯：喜也。从欠吉聲。
吹：出气也。从欠从口。
欨：吹也。一曰笑意。从欠句聲。
歑：溫吹也。从欠虖聲。
㰲：吹气也。从欠或聲。
歟：安气也。从欠與聲。
𣣲：翕气也。从欠脅聲。
歕：吹气也。从欠賁聲。
歇：息也。一曰气越泄。从欠曷聲。
歡：喜樂也。从欠雚聲。
欣：笑喜也。从欠斤聲。
弞：笑不壞顔曰弞。从欠，引省聲。
款：意有所欲也。从欠，𡪡省。
𣢆：𡴘也。从欠气聲。一曰口不便言。
欲：貪欲也。从欠谷聲。
歌：詠也。从欠哥聲。
歂：口气引也。从欠耑聲。讀若車輇。
歍：心有所惡，若吐也。从欠烏聲。一曰口相就。
𣤶：歍𣤶也。从欠鼀聲。
𣢰：惄然也。从欠尗聲。《孟子》曰：“曾西𣢰然。”
欦：含笑也。从欠今聲。
歋：人相笑相歋瘉。从欠虒聲。
歊：歊歊，气出皃。从欠、高，高亦聲。
欻：有所吹起。从欠炎聲。讀若忽。
𣢑：𣢑𣢑，戲笑皃。从欠之聲。
𣣳：𣣳𣣳，气出皃。从欠䍃聲。
歗：吟也。从欠肅聲。《詩》曰：“其歗也謌。”
歎：吟也。从欠，𪅀省聲。
歖：卒喜也。从欠从喜。
欸：訾也。从欠矣聲。
㰣：歐也。从欠此聲。
歐：吐也。从欠區聲。
歔：欷也。从欠虚聲。一曰出气也。
欷：歔也。从欠，稀省聲。
歜：盛气怒也。从欠蜀聲。
𣣸：言意也。从欠从𠧴，𠧴亦聲。讀若酉。
㵣：欲歠歠。从欠渴聲。
㰾：所，謌也。从欠，噭省聲。讀若叫呼之叫。
㱇：悲意。从欠嗇聲。
𣤹：盡酒也。从欠𥼚聲。
𣤭：監持意。口閉也。从欠緘聲。
㰮：指而笑也。从欠辰聲。讀若蜃。
𣤿：昆干，不可知也。从欠鰥聲。
歃：歠也。从欠臿聲。《春秋傳》曰：“歃而忘。”
欶：吮也。从欠束聲。
歁：食不滿也。从欠甚聲。讀若坎。
欿：欲得也。从欠臽聲。讀若貪。
欱：歠也。从欠合聲。
歉：歉食不滿。从欠兼聲。
䯉：咽中息不利也。从欠骨聲。
欭：嚘也。从欠因聲。
欬：屰气也。从欠亥聲。
𣤢：且唾聲。一曰小笑。从欠毄聲。
歙：縮鼻也。从欠翕聲。丹陽有歙縣。
㰶：蹴鼻也。从欠咎聲。讀若《爾雅》曰“麔豭短脰”。
𣢜：愁皃。从欠幼聲。
欪：咄欪，無慙。一曰無腸意。从欠出聲。讀若卉。
欥：詮詞也。从欠从曰，曰亦聲。《詩》曰：“欥求厥寕。”
次：不前，不精也。从欠二聲。
㱂：飢虚也。从欠康聲。
欺：詐欺也。从欠其聲。
歆：神食气也。从欠音聲。
歈：歌也。从欠俞聲。《切韻》云：“巴歈，歌也。”案：《史記》：渝水之人善歌舞，漢高祖采其聲。後人因加此字。


### 㱃部
㱃：歠也。从欠酓聲。凡㱃之屬皆从㱃。
歠：㱃也。从㱃省，叕聲。


### 㳄部
㳄：慕欲口液也。从欠从水。凡㳄之屬皆从㳄。
羨：貪欲也。从㳄，从羑省。羑呼之羑，文王所拘羑里。
𠩗：歠也。从㳄厂聲。讀若移。
盜：私利物也。从㳄，㳄欲皿者。


### 旡部
旡：㱃食气屰不得息曰㒫。从反欠。凡㒫之屬皆从㒫。今變隸作旡。
𣄸：屰惡驚詞也。从㒫咼聲。讀若楚人名多夥。
𣄴：事有不善言𣄴也。《爾雅》：“𣄴，薄也。”从㒫京聲。


### 頁部
頁：頭也。从𦣻从。古文䭫首如此。凡頁之屬皆从頁。𦣻者，䭫首字也。
頭：首也。从頁豆聲。
顔：眉目之閒也。从頁彥聲。
頌：皃也。从頁公聲。
𩑒：顱也。从頁乇聲。
顱：𩑒顱，首骨也。从頁盧聲。
𩕾：顚頂也。从頁𡚇聲。
顚：頂也。从頁眞聲。
頂：顚也。从頁丁聲。
顙：頟也。从頁桑聲。
題：頟也。从頁是聲。
頟：顙也。从頁各聲。
頞：鼻莖也。从頁安聲。
頯：權也。从頁𢌳聲。
頰：面㫄也。从頁夾聲。
𩓓：頰後也。从頁𥃩聲。
頜：𩔞也。从頁合聲。
𩔞：頤也。从頁圅聲。
頸：頭莖也。从頁坙聲。
領：項也。从頁令聲。
項：頭後也。从頁工聲。
䪴：項枕也。从頁冘聲。
顀：出頟也。从頁隹聲。
𩑢：曲頤也。从頁不聲。
顩：𪙊皃。从頁僉聲。
䪳：面目不正皃。从頁尹聲。
頵：頭頵頵大也。从頁君聲。
䫟：面色顚䫟皃。从頁員聲。讀若隕。
䫡：頭頰長也。从頁兼聲。
碩：頭大也。从頁石聲。
頒：大頭也。从頁分聲。一曰鬢也。《詩》曰：“有頒其首。”
顒：大頭也。从頁禺聲。《詩》曰：“其大有顒。”
䫞：大頭也。从頁羔聲。
顝：大頭也。从頁骨聲。讀若魁。
願：大頭也。从頁原聲。
顤：高長頭。从頁堯聲。
𩕀：𩕀顤，高也。从頁敖聲。
𩓥：面前岳岳也。从頁岳聲。
𩒳：昧前也。从頁𡿯聲。讀若昧。
𩖊：面瘦淺𩖊𩖊也。从頁霝聲。
𩔀：頭蔽𩔀也。从頁㒸聲。
頑：㮯頭也。从頁元聲。
𩓸：小頭𩓸𩓸也。从頁枝聲。讀若規。
顆：小頭也。从頁果聲。
頢：短面也。从頁𠯑聲。
頲：狹頭頲也。从頁廷聲。
頠：頭閑習也。从頁危聲。
頷：面黃也。从頁含聲。
𩔃：面不正也。从頁爰聲。
頍：舉頭也。从頁支聲。《詩》曰：“有頍者弁。”
𩑦：内頭水中也。从頁、𠬸，𠬸亦聲。
顧：還視也。从頁雇聲。
順：理也。从頁从巛。
䪾：顔色䪾䫰，愼事也。从頁㐱聲。
䫰：䪾䫰也。从頁粦聲。一曰頭少髮。
顓：頭顓顓謹皃。从頁耑聲。
頊：頭頊頊謹皃。从頁玉聲。
顉：低頭也。从頁金聲。《春秋傳》曰：“迎于門，顉之而巳。”
頓：下首也。从頁屯聲。
頫：低頭也。从頁，逃省。太史卜書，頫仰字如此。楊雄曰：人面頫。
頣：舉目視人皃。从頁臣聲。
𩕊：倨視人也。从頁善聲。
頡：直項也。从頁吉聲。
䪼：頭頡䪼也。从頁出聲。讀又若骨。
顥：白皃。从頁从景。《楚詞》曰：“天白顥顥。”南山四顥，白首人也。
䫶：大醜皃。从頁樊聲。
𩓞：好皃。从頁爭聲。《詩》所謂“𩓞首”。
頨：頭妍也。从頁，翩省聲。讀若翩。
顗：謹莊皃。从頁豈聲。
顅：頭鬢少髮也。从頁肩聲。《周禮》：“數目顅脰。”
𩓽：無髮也。一曰耳門也。从頁囷聲。
𩑔：秃也。从頁气聲。
頛：頭不正也。从頁从耒。耒，頭傾也。讀又若《春秋》陳夏齧之齧。
䫌：傾首也。从頁卑聲。
䫔：司人也。一曰恐也。从頁契聲。讀若褉。
䫥：頭不正也。从頁鬼聲。
頗：頭偏也。从頁皮聲。
𩑣：顫也。从頁尤聲。
顫：頭不正也。从頁亶聲。
顑：飯不飽，面黃起行也。从頁咸聲。讀若戇。
顲：面䫲顲皃。从頁𤎭聲。
煩：熱頭痛也。从頁从火。一曰焚省聲。
𩕺：癡，不聦明也。从頁𧱏聲。
頪：難曉也。从頁、米。一曰鮮白皃。从粉省。
顦：顦顇也。从頁焦聲。
顇：顦顇也。从頁卒聲。
䫒：繫頭殟也。从頁昏聲。
頦：醜也。从頁亥聲。
䫏：醜也。从頁其聲。今逐疫有䫏頭。
𥸤：呼也。从頁籥聲。讀與籥同。《商書》曰：“率𥸤眾戚。”
顯：頭明飾也。从頁㬎聲。
𩔊：選具也。从二頁。
預：安也。案：經典通用豫。从頁，未詳。


## 卷九 (𦣻面丏首𥄉須彡彣文髟后司卮卩印色𠨍辟勹包茍鬼甶厶嵬山屾屵广厂丸危石長勿冄而豕㣇彑豚豸𤉡易象)

### 𦣻部
𦣻：頭也。象形。凡𦣻之屬皆从𦣻。
脜：面和也。从𦣻从肉。讀若柔。


### 面部
面：顔前也。从𦣻，象人面形。凡面之屬皆从面。
靦：面見也。从面、見，見亦聲。《詩》曰：“有靦面目。”
䩉：頰也。从面甫聲。
䩌：面焦枯小也。从面、焦。
靨：姿也。从面厭聲。


### 丏部
丏：不見也。象壅蔽之形。凡丏之屬皆从丏。


### 首部
首：𦣻同。古文𦣻也。巛象髪，謂之鬊，鬊卽巛也。凡𩠐之屬皆从𩠐。
䭬：下首也。从𩠐旨聲。
𩠹：戳也。从𩠐从斷。


### 𥄉部
𥄉：到首也。賈侍中說：此斷首到縣𥄉字。凡𥄉之屬皆从𥄉。
縣：繫也。从系持𥄉。


### 須部
須：面毛也。从頁从彡。凡須之屬皆从須。
頿：口上須也。从須此聲。
䫇：頰須也。从須从冄，冄亦聲。
𩔹：須髮半白也。从須卑聲。
䫠：短須髮皃。从須否聲。


### 彡部
彡：毛飾畫文也。象形。凡彡之屬皆从彡。
形：象形也。从彡幵聲。
㐱：稠髮也。从彡从人。《詩》曰：“㐱髮如雲。”
修：飾也。从彡攸聲。
彰：文彰也。从彡从章，章亦聲。
彫：琢文也。从彡周聲。
𩇕：清飾也。从彡青聲。
㣎：細文也。从彡，𡭴省聲。
弱：橈也。上象橈曲，彡象毛氂橈弱也。弱物并，故从二𢎥。
彩：文章也。从彡采聲。


### 彣部
彣：㦽也。从彡从文。凡彣之屬皆从彣。
彥：美士有文，人所言也。从彣厂聲。


### 文部
文：錯畫也。象交文。凡文之屬皆从文。
斐：分別文也。从文非聲。《易》曰：“君子豹變，其文斐也。”
辬：駁文也。从文辡聲。
𣁟：微畫也。从文𠩺聲。


### 髟部
髟：長髮猋猋也。从長从彡。凡髟之屬皆从髟。
髮：根也。从髟犮聲。
鬢：頰髮也。从髟賓聲。
鬗：髮長也。从髟㒼聲。讀若蔓。
䰐：髮長也。从髟監聲。讀若《春秋》“黑肱以濫來奔”。
䰈：髮好也。从髟、差。
鬈：髮好也。从髟卷聲。《詩》曰：“其人美且鬈。”
髦：髮也。从髟从毛。
䰓：髮皃。从髟臱聲。讀若宀。
䯾：髮多也。从髟周聲。
𩯨：髮皃。从髟爾聲。讀若江南謂酢母爲𩯨。
䯽：髮皃。从髟咅聲。
𩭾：髮至眉也。从髟敄聲。《詩》曰：“紞彼兩𩭾。”
鬋：女鬢垂皃。从髟前聲。
鬑：鬋也。一曰長皃。从髟兼聲。讀若慊。
𩯰：束髮少也。从髟截聲。
鬄：髲也。从髟易聲。
髲：鬄也。从髟皮聲。
䯸：用梳比也。从髟次聲。
髺：潔髮也。从髟𠯑聲。
䰉：臥結也。从髟般聲。讀若槃。
𩬙：結也。从髟付聲。
鬕：帶結飾也。从髟莫聲。
䰎：屈髮也。从髟貴聲。
䯰：簪結也。从髟介聲。
鬣：髮鬣鬣也。从髟巤聲。
䰕：鬣也。从髟盧聲。
髴：髴，若似也。从髟弗聲。
髶：亂髮也。从髟，茸省聲。
鬌：髮隋也。从髟，隋省。
鬊：鬢髮也。从髟春聲。
鬝：鬢秃也。从髟閒聲。
𩮜：鬀髮也。从髟从刀，易聲。
髡：𩮜髮也。从髟兀聲。
鬀：𩮜髮也。从髟弟聲。大人曰髡，小人曰鬀，盡及身毛曰𩮜。
𩮗：䰁也。从髟竝聲。
䰁：𩮗也。忽見也。从髟彔聲。彔，籒文魅，亦忽見意。
髽：喪結。《禮》：女子髽衰，弔則不髽。魯臧武仲與齊戰于狐鮐，魯人迎喪者，始髽。从髟坐聲。
鬐：馬鬣也。从髟耆聲。
髫：小兒垂結也。从髟召聲。
髻：緫髮也。从髟吉聲。古通用結。
鬟：緫髮也。从髟睘聲。案：古婦人首飾，琢玉爲兩環。此二字皆後人所加。


### 后部
后：繼體君也。象人之形。施令以告四方，故厂之。从一、口。發號者，君后也。凡后之屬皆从后。
㖃：厚怒聲。从口、后，后亦聲。


### 司部
司：臣司事於外者。从反后。凡司之屬皆从司。
詞：意内而言外也。从司从言。


### 卮部
卮：圜器也。一名觛。所以節飲食。象人，卪在其下也。《易》曰：“君子節飲食。”凡巵之屬皆从巵。
𡭐：小巵有耳蓋者。从巵專聲。
𦓚：小巵也。从巵耑聲。讀若捶擊之捶。


### 卩部
卩：瑞信也。守國者用玉卪，守都鄙者用角卪，使山邦者用虎卪，士邦者用人卪，澤邦者用龍卪，門關者用符卪，貨賄用璽卪，道路用旌卪。象相合之形。凡卪之屬皆从卪。
令：發號也。从亼、卪。
𠨒：輔信也。从卪比聲。《虞書》曰：“𠨒成五服。”
卶：有大度也。从卪多聲。讀若侈。
𠨘：宰之也。从卪必聲。
卲：高也。从卪召聲。
厄：科厄，木節也。从卪厂聲。賈侍中說，以爲厄，裹也。一曰厄，蓋也。
厀：脛頭卪也。从卪桼聲。
卷：厀曲也。从卪𢍏聲。
卻：節欲也。从卪谷聲。
卸：舍車解馬也。从卪、止、午。讀若汝南人寫書之寫。
𠨖：二卪也。巽从此。闕。
㔿：卪也。闕。


### 印部
印：執政所持信也。从爪从卪。凡印之屬皆从印。
𢑏：按也。从反印。


### 色部
色：顔气也。从人从卪。凡色之屬皆从色。
艴：色艴如也。从色弗聲。《論語》曰：“色艴如也。”
艵：縹色也。从色并聲。


### 𠨍部
𠨍：事之制也。从卩、㔿。凡𠨍之屬皆从𠨍。闕。
卿：章也。六卿：天官冢宰、地官司徒、春官宗伯、夏官司馬、秋官司寇、冬官司空。从卯皀聲。


### 辟部
辟：法也。从卩从辛，節制其辠也；从口，用法者也。凡辟之屬皆从辟。
𨐨：治也。从辟从井。《周書》曰：“我之不𨐨。”
䢃：治也。从辟乂聲。《虞書》曰：“有能俾䢃。”


### 勹部
勹：裹也。象人曲形，有所包裹。凡勹之屬皆从勹。
𠤄：曲𦟝也。从勹，𥷚省聲。
匍：手行也。从勹甫聲。
匐：伏地也。从勹畐聲。
匊：在手曰匊。从勹、米。
勻：少也。从勹、二。
勼：聚也。从勹九聲。讀若鳩。
旬：徧也。十日爲旬。从勹、日。
勽：覆也。从勹覆人。
匈：聲也。从勹凶聲。
𠣘：帀徧也。从勹舟聲。
匌：帀也。从勹从合，合亦聲。
𠣿：飽也。从勹㲃聲。民祭，祝曰：“厭𠣿。”
𠣾：重也。从勹復聲。
冢：高墳也。从勹豖聲。


### 包部
包：象人褢妊，巳在中，象子未成形也。元气起於子。子，人所生也。男左行三十，女右行二十，俱立於巳，爲夫婦。褢妊於巳，巳爲子，十月而生。男起巳至寅，女起巳至申。故男秊始寅，女秊始申也。凡包之屬皆从包。
胞：兒生裹也。从肉从包。
匏：瓠也。从包，从夸聲。包，取其可包藏物也。


### 茍部
茍：自急敕也。从羊省，从包省。从口，口猶愼言也。从羊，羊與義、善、美同意。凡茍之屬皆从茍。
敬：肅也。从攴、茍。


### 鬼部
鬼：人所歸爲鬼。从人，象鬼頭。鬼陰气賊害，从厶。凡鬼之屬皆从鬼。
䰠：神也。从鬼申聲。
魂：陽气也。从鬼云聲。
魄：陰神也。从鬼白聲。
䰡：厲鬼也。从鬼失聲。
魖：耗神也。从鬼虚聲。
魃：旱鬼也。从鬼犮聲。《周禮》有赤魃氏，除牆屋之物也。《詩》曰：“旱魃爲虐。”
鬽：老精物也。从鬼、彡。彡，鬼毛。
鬾：鬼服也。一曰小兒鬼。从鬼支聲。《韓詩傳》曰：“鄭交甫逢二女，鬾服。”
䰧：鬼皃。从鬼虎聲。
𩴪：鬼俗也。从鬼幾聲。《淮南傳》曰：“吳人鬼，越人𩴪。”
䰰：鬼鬽聲，䰰䰰不止也。从鬼需聲。
𩲏：鬼變也。从鬼化聲。
𩴴：見鬼驚詞。从鬼，難省聲。讀若《詩》“受福不儺”。
𩴱：鬼皃。从鬼賓聲。
醜：可惡也。从鬼酉聲。
魋：神獸也。从鬼隹聲。
魑：鬼屬。从鬼从离，离亦聲。
魔：鬼也。从鬼麻聲。
魘：㝱驚也。从鬼厭聲。


### 甶部
甶：鬼頭也。象形。凡甶之屬皆从甶。
畏：惡也。从甶，虎省。鬼頭而虎爪，可畏也。
禺：母猴屬。頭似鬼。从甶从禸。


### 厶部
厶：姦衺也。韓非曰：“蒼頡作字，自營爲厶。”凡厶之屬皆从厶。
篡：屰而奪取曰篡。从厶算聲。
㕗：相訹呼也。从厶从羑。


### 嵬部
嵬：高不平也。从山鬼聲。凡嵬之屬皆从嵬。
巍：高也。从嵬委聲。


### 山部
山：宣也。宣气𢿱，生萬物，有石而高。象形。凡山之屬皆从山。
嶽：東，岱；南，靃；西，華；北，恆；中，泰室。王者之所以巡狩所至。从山獄聲。
岱：太山也。从山代聲。
㠀：海中往往有山可依止，曰㠀。从山鳥聲。讀若《詩》曰“蔦與女蘿”。
峱：山，在齊地。从山狃聲。《詩》曰：“遭我于峱之間兮。”
嶧：葛嶧山，在東海下邳。从山睪聲。《夏書》曰：“嶧陽孤桐。”
嵎：封嵎之山，在吳楚之閒，汪芒之國。从山禺聲。
嶷：九嶷山，舜所葬，在零陵營道。从山疑聲。
𡼐：山，在蜀湔氐西徼外。从山𢽹聲。
㞦：山也。或曰弱水之所出。从山几聲。
巀：巀𡾦山，在馮翊池陽。从山𢧵聲。
𡾦：巀𡾦山也。从山辥聲。
𡼀：山，在弘農華陰。从山，華省聲。
崞：山，在鴈門。从山𩫖聲。
崵：崵山，在遼西。从山昜聲。一曰嵎鐵崵谷也。
岵：山有草木也。从山古聲。《詩》曰：“陟彼岵兮。”
屺：山無草木也。从山己聲。《詩》曰：“陟彼屺兮。”
嶨：山多大石也。从山，學省聲。
嶅：山多小石也。从山敖聲。
岨：石戴土也。从山且聲。《詩》曰：“陟彼岨矣。”
岡：山骨也。从山网聲。
岑：山小而高。从山今聲。
崟：山之岑崟也。从山金聲。
崒：崒，危高也。从山卒聲。
巒：山小而銳。从山䜌聲。
密：山如堂者。从山宓聲。
岫：山穴也。从山由聲。
𡺲：高也。从山陖聲。
嶞：山之墮墮者。从山，从憜省聲。讀若相推落之憜。
嶘：尤高也。从山棧聲。
崛：山短高也。从山屈聲。
𡿋：巍高也。从山蠆聲。讀若厲。
峯：山耑也。从山夆聲。
巖：岸也。从山嚴聲。
喦：山巖也。从山、品。讀若吟。
𡼊：𡽕也。从山絫聲。
𡽕：山皃。从山辠聲。
峼：山皃。一曰山名。从山告聲。
𡽃：山皃。从山隓聲。
嵯：山皃。从山𢀩聲。
峨：嵯峨也。从山我聲。
崝：嶸也。从山青聲。
嶸：崝嶸也。从山榮聲。
𡷨：谷也。从山坙聲。
𡹔：山壞也。从山朋聲。
岪：山脅道也。从山弗聲。
嵍：山名。从山敄聲。
嶢：焦嶢，山高皃。从山堯聲。
𡸤：山𡺲也。从山戕聲。
嵏：九嵏山，在馮翊谷口。从山㚇聲。
𡴹：陬隅，高山之節。从山从卪。
崇：嵬高也。从山宗聲。
崔：大高也。从山隹聲。
嶙：嶙峋，深崖皃。从山粦聲。
峋：嶙峋也。从山旬聲。
岌：山高皃。从山及聲。
嶠：山銳而高也。从山喬聲。古通用喬。
嵌：山深皃。从山，歁省聲。
嶼：㠀也。从山與聲。
嶺：山道也。从山領聲。
嵐：山名。从山，葻省聲。
嵩：中岳，嵩高山也。从山从高，亦从松。韋昭《國語》注云：“古通用崇字。”
崑：崑崙，山名。从山昆聲。《漢書》楊雄文通用昆侖。
崙：崑崙也。从山侖聲。
嵇：山名。从山，稽省聲。奚氏避難特造此字，非古。


### 屾部
屾：二山也。凡屾之屬皆从屾。
嵞：會稽山。一曰九江當嵞也。民以辛壬癸甲之日嫁娶。从屾余聲。《虞書》曰：“予娶嵞山。”


### 屵部
屵：岸高也。从山、厂，厂亦聲。凡屵之屬皆从屵。
岸：水厓而高者。从屵干聲。
崖：高邊也。从屵圭聲。
嵟：高也。从屵隹聲。
𡺮：崩也。从屵肥聲。
嶏：崩聲。从屵配聲。讀若費。


### 广部
广：因广爲屋，象對剌高屋之形。凡广之屬皆从广。讀若儼然之儼。
府：文書藏也。从广付聲。
廱：天子饗飲辟廱。从广雝聲。
庠：禮官養老。夏曰校，殷曰庠，周曰序。从广羊聲。
廬：寄也。秋冬去，春夏居。从广盧聲。
庭：宮中也。从广廷聲。
𢊺：中庭也。从广畱聲。
庉：樓牆也。从广屯聲。
庌：廡也。从广牙聲。《周禮》曰：“夏庌馬。”
廡：堂下周屋。从广無聲。
㢚：廡也。从广虜聲。讀若鹵。
庖：廚也。从广包聲。
廚：庖屋也。从广尌聲。
庫：兵車藏也。从車在广下。
廏：馬舍也。从广㲃聲。《周禮》曰：“馬有二百十四匹爲廏，廏有僕夫。”
序：東西牆也。从广予聲。
廦：牆也。从广辟聲。
廣：殿之大屋也。从广黃聲。
廥：芻藁之藏。从广會聲。
庾：水槽倉也。从广臾聲。一曰倉無屋者。
庰：蔽也。从广幷聲。
廁：清也。从广則聲。
廛：一畝半，一家之居。从广、里、八、土。
㡲：屋牝瓦下。一曰維綱也。从广，𨳮省聲。讀若環。
𢊕：屋階中會也。从广怱聲。
㢋：廣也。从广侈聲。《春秋國語》曰：“俠溝而㢋我。”
廉：庂也。从广兼聲。
㢉：開張屋也。从广秅聲。濟陰有㢉縣。
龐：高屋也。从广龍聲。
底：山居也。一曰下也。从广氐聲。
庢：礙止也。从广至聲。
廮：安止也。从广嬰聲。鉅鹿有廮陶縣。
𢇷：舍也。从广犮聲。《詩》曰：“召伯所𢇷。”
庳：中伏舍。从广卑聲。一曰屋庳。或讀若逋。
庇：蔭也。从广比聲。
庶：屋下眾也。从广、炗。炗，古文光字。
庤：儲置屋下也。从广寺聲。
廙：行屋也。从广異聲。
廔：屋麗廔也。从广婁聲。一曰穜也。
㢈：屋从上傾下也。从广隹聲。
廢：屋頓也。从广發聲。
庮：久屋朽木。从广酉聲。《周禮》曰：“牛夜鳴則𢉷。”臭如朽木。
廑：少劣之居。从广堇聲。
廟：尊先祖皃也。从广朝聲。
㡹：人相依㡹也。从广且聲。
𢉥：屋迫也。从广曷聲。
㡿：郤屋也。从广屰聲。
廞：陳輿服於庭也。从广欽聲。讀若歆。
廫：空虚也。从广膠聲。
廈：屋也。从广夏聲。
廊：東西序也。从广郎聲。《漢書》通用郎。
廂：廊也。从广相聲。
庪：祭山曰庪縣。从广技聲。
庱：地名。从广，未詳。
廖：人姓。从广，未詳。當是省廫字尔。


### 厂部
厂：山石之厓巖，人可居。象形。凡厂之屬皆从厂。
厓：山邊也。从厂圭聲。
厜：厜㕒，山顚也。从厂垂聲。
㕒：厜㕒也。从厂義聲。
𠪚：崟也。一曰地名。从厂敢聲。
厬：仄出泉也。从厂晷聲。讀若軌。
厎：柔石也。从厂氐聲。
厥：發石也。从厂欮聲。
厲：旱石也。从厂，蠆省聲。
厱：厱諸，治玉石也。从厂僉聲。讀若藍。
厤：治也。从厂秝聲。
𠪙：石利也。从厂異聲。讀若枲。
㕆：美石也。从厂古聲。
厗：唐厗，石也。从厂，屖省聲。
㕇：石聲也。从厂立聲。
𠩫：石地惡也。从厂兒聲。
㕋：石地也。从厂金聲。讀若紟。
㕊：石閒見。从厂甫聲。讀若敷。
厝：厲石也。从厂㫺聲。《詩》曰：“他山之石，可以爲𠪞。”
厖：石大也。从厂尨聲。
𠨲：岸上見也。从厂，从之省。讀若躍。
𠩘：𠪮也。从厂夾聲。
仄：側傾也。从人在厂下。
𠪮：仄也。从厂辟聲。
厞：隱也。从厂非聲。
厭：笮也。从厂猒聲。一曰合也。
厃：仰也。从人在厂上。一曰屋梠也，秦謂之桷，齊謂之厃。


### 丸部
丸：圜，傾側而轉者。从反仄。凡丸之屬皆从丸。
𠷏：鷙鳥食已，吐其皮毛如丸。从丸咼聲。讀若骫。
䎠：丸之孰也。从丸而聲。
奿：闕。


### 危部
危：在高而懼也。从厃，自卪止之。凡危之屬皆从危。
㩻：㩻䧢也。从危支聲。


### 石部
石：山石也。在厂之下；囗，象形。凡石之屬皆从石。
磺：銅鐵樸石也。从石黃聲。讀若穬。
碭：文石也。从石昜聲。
碝：石次玉者。从石耎聲。
砮：石，可以爲矢鏃。从石奴聲。《夏書》曰：“梁州貢砮丹。”《春秋國語》曰：“肅愼氏貢楛矢石砮。”
礜：毒石也。出漢中。从石與聲。
碣：特立之石。東海有碣石山。从石曷聲。
磏：厲石也。一曰赤色。从石兼聲。讀若鎌。
碬：厲石也。从石叚聲。《春秋傳》曰：“鄭公孫碬字子石。”
礫：小石也。从石樂聲。
䂬：水邊石。从石巩聲。《春秋傳》曰：“闕䂬之甲。”
磧：水陼有石者。从石責聲。
碑：豎石也。从石卑聲。
䃍：陖也。从石㒸聲。
磒：落也。从石員聲。《春秋傳》曰：“磒石于宋五。”
䂹：碎石磒聲。从石炙聲。
硞：石聲。从石告聲。
硠：石聲。从石良聲。
礐：石聲。从石，學省聲。
硈：石堅也。从石吉聲。一曰突也。
磕：石聲。从石盍聲。
硻：餘堅者。从石，堅省。
磿：石聲也。从石厤聲。
磛：礹，石也。从石斬聲。
礹：石山也。从石嚴聲。
礊：堅也。从石毄聲。
确：礊石也。从石角聲。
磽：礊石也。从石堯聲。
硪：石巖也。从石我聲。
碞：磛嵒也。从石、品。《周書》曰：“畏于民碞。”讀與巖同。
磬：樂石也。从石、殸。象縣虡之形。殳，擊之也。古者母句氏作磬。
礙：止也。从石疑聲。
硩：上摘巖空青、珊瑚墮之。从石折聲。《周禮》有硩蔟氏。
硟：以石扞繒也。从石延聲。
碎：䃺也。从石卒聲。
破：石碎也。从石皮聲。
礱：䃺也。从石龍聲。天子之桷，椓而礱之。
研：䃺也。从石幵聲。
䃺：石磑也。从石靡聲。
磑：䃺也。从石豈聲。古者公輸班作磑。
碓：舂也。从石隹聲。
䂿：舂已，復擣之曰䂿。从石沓聲。
磻：以石箸隿𦅾也。从石番聲。
𥗁：斫也。从石箸聲。
硯：石滑也。从石見聲。
砭：以石刺病也。从石乏聲。
䃒：石也。惡也。从石鬲聲。
砢：磊砢也。从石可聲。
磊：眾石也。从三石。
礪：䃺也。从石厲聲。經典通用厲。
碏：《左氏傳》：“衞大夫石碏。”《唐韻》云：敬也。从石，未詳。昔聲。
磯：大石激水也。从石幾聲。
碌：石皃。从石彔聲。
砧：石柎也。从石占聲。
砌：階甃也。从石切聲。
礩：柱下石也。从石質聲。
礎：礩也。从石楚聲。
硾：擣也。从石垂聲。


### 長部
長：久遠也。从兀从匕。兀者，高遠意也。久則變化。亾聲。�者，倒亾也。凡長之屬皆从長。
𨽸：極、陳也。从長隶聲。
镾：久長也。从長爾聲。
镻：蛇惡毒長也。从長失聲。


### 勿部
勿：州里所建旗。象其柄，有三游。雜帛，幅半異。所以趣民，故遽，稱勿勿。凡勿之屬皆从勿。
昜：開也。从日、一、勿。一曰飛揚。一曰長也。一曰彊者眾皃。


### 冄部
冄：毛冄冄也。象形。凡冄之屬皆从冄。


### 而部
而：頰毛也。象毛之形。《周禮》曰：“作其鱗之而。”凡而之屬皆从而。
耏：罪不至髡也。从而从彡。


### 豕部
豕：彘也。竭其尾，故謂之豕。象毛足而後有尾。讀與豨同。凡豕之屬皆从豕。
豬：豕而三毛叢居者。从豕者聲。
豰：小豚也。从豕𣪎聲。
豯：生三月豚，腹豯豯皃也。从豕奚聲。
豵：生六月豚。从豕從聲。一曰一歲豵，尚叢聚也。
豝：牝豕也。从豕巴聲。一曰一歲，能相把拏也。《詩》曰：“一發五豝。”
豣：三歲豕，肩相及者。从豕幵聲。《詩》曰：“並驅从兩豣兮。”
豶：羠豕也。从豕賁聲。
豭：牡豕也。从豕叚聲。
豛：上谷名豬豭。从豕，役省聲。
䝐：豶也。从豕隋聲。
豤：齧也。从豕𥃩聲。
豷：豕息也。从豕壹聲。《春秋傳》曰：“生敖及豷。”
豧：豕息也。从豕甫聲。
豢：以穀圈養豕也。从豕𢍏聲。
豠：豕屬。从豕且聲。
豲：逸也。从豕原聲。《周書》曰：“豲有爪而不敢以撅。”讀若桓。
豨：豕走豨豨。从豕希聲。古有封豨脩虵之害。
豖：豕絆足行豖豖。从豕繫二足。
豦：鬬相丮不解也。从豕、虍。豕、虍之鬬，不解也。讀若蘮蒘草之蘮。司馬相如說：豦，封豕之屬。一曰虎兩足舉。
𧱏：豕怒毛豎。一曰殘艾也。从豕、辛。
豩：二豕也。豳从此。闕。


### 㣇部
㣇：脩豪獸。一曰河内名豕也。从彑，下象毛足。凡㣇之屬皆从㣇。讀若弟。
𢑢：豕屬。从㣇曶聲。
𩫚：豕，鬣如筆管者。出南郡。从㣇高聲。
𢑭：蟲，似豪豬者。从㣇，胃省聲。
㣈：㣇屬。从二㣇。


### 彑部
彑：豕之頭。象其銳，而上見也。凡彑之屬皆从彑。讀若罽。
彘：豕也。後蹏發謂之彘。从彑矢聲；从二匕，彘足與鹿足同。
𧰲：豕也。从彑从豕。讀若弛。
𢑓：豕也。从彑，下象其足。讀若瑕。
彖：豕走也。从彑，从豕省。


### 豚部
豚：小豕也。从彖省，象形。从又持肉，以給祠祀。凡豚之屬皆从豚。
𧲝：豚屬。从豚衞聲。讀若罽。


### 豸部
豸：獸長𦟝，行豸豸然，欲有所司殺形。凡豸之屬皆从豸。
豹：似虎，圜文。从豸勺聲。
貙：貙獌，似貍者。从豸區聲。
貚：貙屬也。从豸單聲。
貔：豹屬，出貉國。从豸𣬉聲。《詩》曰：“獻其貔皮。”《周書》曰：“如虎如貔。”貔，猛獸。
豺：狼屬，狗聲。从豸才聲。
貐：猰貐，似貙，虎爪，食人，迅走。从豸俞聲。
貘：似熊而黃黑色，出蜀中。从豸莫聲。
𧴄：猛獸也。从豸庸聲。
貜：纱玃也。从豸矍聲。
貀：獸，無前足。从豸出聲。《漢律》：“能捕豺貀，購百錢。”
貈：似狐，善睡獸。从豸舟聲。《論語》曰：“狐貈之厚以居。”
豻：胡地野狗。从豸干聲。
貂：鼠屬。大而黃黑，出胡丁零國。从豸召聲。
貉：北方豸穜。从豸各聲。孔子曰：“貉之爲言惡也。”
貆：貉之類。从豸亘聲。
貍：伏獸，似貙。从豸里聲。
貒：獸也。从豸耑聲。讀若湍。
貛：野豕也。从豸雚聲。
貁：鼠屬。善旋。从豸穴聲。
貓：貍屬。从豸苗聲。


### 𤉡部
𤉡：如野牛而青。象形。與禽、离頭同。凡𤉡之屬皆从𤉡。


### 易部
易：蜥易，蝘蜓，守宮也。象形。《祕書》說：日月爲易，象陰陽也。一曰从勿。凡易之屬皆从易。


### 象部
象：長鼻牙，南越大獸，三秊一乳，象耳牙四足之形。凡象之屬皆从象。
豫：象之大者。賈侍中說：不害於物。从象予聲。


## 卷十 (馬𢊁鹿麤㲋兔萈犬㹜鼠能熊火炎黑囪焱炙赤大亦夨夭交尣壺壹㚔奢亢夲夰亣夫立竝囟思心惢)

### 馬部
馬：怒也。武也。象馬頭髦尾四足之形。凡馬之屬皆从馬。
𨽥：牡馬也。从馬陟聲。讀若郅。
𩡧：馬一歲也。从馬；一，絆其足。讀若弦。一曰若環。
駒：馬二歲曰駒，三歲曰駣。从馬句聲。
𩡩：馬八歲也。从馬从八。
𩦂：馬一目白曰𩦂，二目白曰魚。从馬閒聲。
騏：馬青驪，文如博棊也。从馬其聲。
驪：馬深黑色。从馬麗聲。
駽：青驪馬。从馬肙聲。《詩》曰：“駜彼乘駽。”
騩：馬淺黑色。从馬鬼聲。
驑：赤馬黑毛尾也。从馬畱聲。
騢：馬赤白雜毛。从馬叚聲。謂色似鰕魚也。
騅：馬蒼黑雜毛。从馬隹聲。
駱：馬白色黑鬣尾也。从馬各聲。
駰：馬陰白雜毛。黑。从馬因聲。《詩》曰：“有駰有騢。”
驄：馬青白雜毛也。从馬悤聲。
驈：驪馬白胯也。从馬矞聲。《詩》曰：“有驈有騜。”
駹：馬面顙皆白也。从馬尨聲。
騧：黃馬，黑喙。从馬咼聲。
驃：黃馬發白色。一曰白髦尾也。从馬𤐫聲。
駓：黃馬白毛也。从馬丕聲。
驖：馬赤黑色。从馬𢧜聲。《詩》曰：“四𩧀孔阜。”
䮗：馬頭有發赤色者。从馬岸聲。
馰：馬白頟也。从馬，的省聲。一曰駿也。《易》曰：“爲的顙。”
駁：馬色不純。从馬爻聲。
馵：馬後左足白也。从馬，二其足。讀若注。
驔：驪馬黃𦟝。从馬覃聲。讀若簟。
驠：馬白州也。从馬燕聲。
騽：馬豪骭也。从馬習聲。
䮧：馬毛長也。从馬倝聲。
騛：馬逸足也。从馬从飛。《司馬法》曰：“飛衞斯輿。”
驁：駿馬。以壬申日死，乘馬忌之。从馬敖聲。
驥：千里馬也，孫陽所相者。从馬冀聲。天水有驥縣。
駿：馬之良材者。从馬夋聲。
驍：良馬也。从馬堯聲。
䮔：馬小皃。从馬垂聲。讀若箠。
驕：馬高六尺爲驕。从馬喬聲。《詩》曰：“我馬唯驕。”一曰野馬。
騋：馬七尺爲騋，八尺爲龍。从馬來聲。《詩》曰：“騋牝驪牡。”
驩：馬名。从馬雚聲。
驗：馬名。从馬僉聲。
𩢑：馬名。从馬此聲。
𩢮：馬名。从馬休聲。
馼：馬赤鬣縞身，目若黃金，名曰𩢌。吉皇之乘，周文王時，犬戎獻之。从馬从文，文亦聲。《春秋傳》曰：“𩢌馬百駟。”畫馬也。西伯獻紂，以全其身。
馶：馬彊也。从馬支聲。
駜：馬飽也。从馬必聲。《詩》云：“有駜有駜。”
駫：馬盛肥也。从馬光聲。《詩》曰：“四牡駫駫。”
騯：馬盛也。从馬㫄聲。《詩》曰：“四牡𩤐𩤐。”
䭹：䭹䭹，馬怒皃。从馬卬聲。
驤：馬之低仰也。从馬襄聲。
驀：上馬也。从馬莫聲。
騎：跨馬也。从馬奇聲。
駕：馬在軛中。从馬加聲。
騑：驂，㫄馬。从馬非聲。
駢：駕二馬也。从馬并聲。
驂：駕三馬也。从馬參聲。
駟：一乘也。从馬四聲。
駙：副馬也。从馬付聲。一曰近也。一曰疾也。
𩤠：馬和也。从馬皆聲。
騀：馬搖頭也。从馬我聲。
駊：駊騀也。从馬皮聲。
𩥅：馬行皃。从馬舀聲。
篤：馬行頓遟。从馬竹聲。
騤：馬行威儀也。从馬癸聲。《詩》曰：“四牡騤騤。”
䮸：馬行徐而疾也。从馬，學省聲。
駸：馬行疾也。从馬，㑴省聲。《詩》曰：“載驟𩤿𩤿。”
馺：馬行相及也。从馬从及。讀若《爾雅》“小山馺，大山峘”。
馮：馬行疾也。从馬冫聲。
𩣘：馬步疾也。从馬耴聲。
騃：馬行㐹㐹也。从馬矣聲。
驟：馬疾步也。从馬聚聲。
𩢛：馬疾走也。从馬匃聲。
颿：馬疾步也。从馬風聲。
驅：馬馳也。从馬區聲。
馳：大驅也。从馬也聲。
騖：亂馳也。从馬敄聲。
鴷：次弟馳也。从馬𠛱聲。
騁：直馳也。从馬甹聲。
駾：馬行疾來皃。从馬兌聲。《詩》曰：“昆夷駾矣。”
䭿：馬有疾足。从馬失聲。
駻：馬突也。从馬旱聲。
駧：馳馬洞去也。从馬同聲。
驚：馬駭也。从馬敬聲。
駭：驚也。从馬亥聲。
𩢯：馬奔也。从馬巟聲。
騫：馬腹縶也。从馬，寒省聲。
駐：馬立也。从馬主聲。
馴：馬順也。从馬川聲。
駗：馬載重難也。从馬㐱聲。
驙：駗驙也。从馬亶聲。《易》曰：“乘馬驙如。”
騺：馬重皃。从馬執聲。
驧：馬曲𦟝也。从馬鞠聲。
騬：犗馬也。从馬乘聲。
𩡺：系馬尾也。从馬介聲。
騷：擾也。一曰摩馬。从馬蚤聲。
馽：絆馬也。从馬，囗其足。《春秋傳》曰：“韓厥執馽前。”讀若輒。
駘：馬銜脫也。从馬台聲。
駔：牡馬也。从馬且聲。一曰馬蹲駔也。
騶：廏御也。从馬芻聲。
驛：置騎也。从馬睪聲。
馹：驛傳也。从馬日聲。
騰：傳也。从馬朕聲。一曰騰，犗馬也。
䮤：苑名。一曰馬白頟。从馬隺聲。
駉：牧馬苑也。从馬冋聲。《詩》曰：“在駉之野。”
駪：馬眾多皃。从馬先聲。
駮：獸，如馬，倨牙，食虎豹。从馬交聲。
駃：駃騠，馬父驘子也。从馬夬聲。
騠：駃騠也。从馬是聲。
驘：驢父馬母。从馬𦝠聲。
驢：似馬，長耳。从馬盧聲。
𩥃：驢子也。从馬冡聲。
驒：驒騱，野馬也。从馬單聲。一曰青驪白鱗，文如鼉魚。
騱：驒騱馬也。从馬奚聲。
騊：騊駼，北野之良馬。从馬匋聲。
駼：騊駼也。从馬余聲。
驫：眾馬也。从三馬。
𩢲：疾也。从馬吏聲。
駥：馬高八尺。从馬戎聲。
騣：馬鬣也。从馬㚇聲。
馱：負物也。从馬大聲。此俗語也。
𩥍：馬赤色也。从馬，觲省聲。


### 𢊁部
𢊁：解𢊁，獸也，似山牛，一角。古者決訟，令觸不直。象形，从豸省。凡𢊁之屬皆从𢊁。
𡦳：解𢊁屬。从𢊁孝聲。闕。
薦：獸之所食艸。从𢊁从艸。古者神人以𢊁遺黃帝。帝曰：“何食？何處？”曰：“食薦；夏處水澤，冬處松柏。”
灋：刑也。平之如水，从水；𢊁，所以觸不直者；去之，从去。


### 鹿部
鹿：獸也。象頭角四足之形。鳥鹿足相似，从匕。凡鹿之屬皆从鹿。
麚：牡鹿。从鹿叚聲。以夏至解角。
麟：大牝鹿也。从鹿粦聲。
𪋐：鹿麛也。从鹿耎聲。讀若偄弱之偄。
𪋝：鹿迹也。从鹿速聲。
麛：鹿子也。从鹿弭聲。
麉：鹿之絕有力者。从鹿幵聲。
麒：仁獸也。麋身牛尾，一角。从鹿其聲。
麐：牝麒也。从鹿吝聲。
麋：鹿屬。从鹿米聲。麋冬至解其角。
麎：牝麋也。从鹿辰聲。
𪊨：大麋也。狗足。从鹿旨聲。
麇：麞也。从鹿，囷省聲。
麞：麋屬。从鹿章聲。
麔：麋牝者。从鹿咎聲。
麠：大鹿也。牛尾一角。从鹿畺聲。
麃：麠屬。从鹿，㶾省聲。
麈：麋屬。从鹿主聲。
麑：狻麑，獸也。从鹿兒聲。
麙：山羊而大者，細角。从鹿咸聲。
麢：大羊而細角。从鹿霝聲。
𪊧：鹿屬。从鹿圭聲。
𪋧：如小麋，臍有香。从鹿䠶聲。
𪋮：似鹿而大也。从鹿與聲。
麗：旅行也。鹿之性，見食急則必旅行。从鹿丽聲。《禮》：麗皮納聘。蓋鹿皮也。
麀：牝鹿也。从鹿，从牝省。


### 麤部
麤：行超遠也。从三鹿。凡麤之屬皆从麤。
𪋻：鹿行揚土也。从麤从土。


### 㲋部
㲋：獸也。似兔，青色而大。象形。頭與兔同，足與鹿同。凡㲋之屬皆从㲋。
毚：狡兔也，兔之駿者。从㲋、兔。
𣬕：獸名。从㲋吾聲。讀若寫。
𣬎：獸也。似牲牲。从㲋夬聲。


### 兔部
兔：獸名。象踞，後其尾形。兔頭與㲋頭同。凡兔之屬皆从兔。
逸：失也。从辵、兔。兔謾訑善逃也。
冤：屈也。从兔从冂。兔在冂下，不得走，益屈折也。
婏：兔子也。婏，疾也。从女、兔。
𠓗：疾也。从三兔。闕。
㕙：狡兔也。从兔夋聲。


### 萈部
萈：山羊細角者。从兔足，𥄕聲。凡萈之屬皆从萈。讀若丸。寬字从此。


### 犬部
犬：狗之有縣蹏者也。象形。孔子曰：“視犬之字如畫狗也。”凡犬之屬皆从犬。
狗：孔子曰：“狗，叩也。叩气吠以守。”从犬句聲。
獀：南趙名犬獿獀。从犬叜聲。
尨：犬之多毛者。从犬从彡。《詩》曰：“無使尨也吠。”
狡：少狗也。从犬交聲。匃奴地有狡犬，巨口而黑身。
獪：狡獪也。从犬會聲。
㺜：犬惡毛也。从犬農聲。
猲：短喙犬也。从犬曷聲。《詩》曰：“載獫猲獢。”《爾雅》曰：“短喙犬謂之猲獢。”
獢：猲獢也。从犬喬聲。
獫：長喙犬。一曰黑犬黃頭。从犬僉聲。
㹥：黃犬黑頭。从犬主聲。讀若注。
猈：短脛狗。从犬卑聲。
猗：犗犬也。从犬奇聲。
狊：犬視皃。从犬、目。
𤟟：竇中犬聲。从犬从音，音亦聲。
默：犬暫逐人也。从犬黑聲。讀若墨。
猝：犬从艸暴出逐人也。从犬卒聲。
猩：猩猩，犬吠聲。从犬星聲。
㺌：犬吠不止也。从犬兼聲。讀若檻。一曰兩犬爭也。
㺖：小犬吠。从犬敢聲。南陽新亭有㺖鄉。
猥：犬吠聲。从犬畏聲。
獿：獿㺒也。从犬、夒。
㺒：犬獿獿咳吠也。从犬翏聲。
㺑：犬容頭進也。从犬參聲。一曰賊疾也。
𤟌：嗾犬厲之也。从犬，將省聲。
㹽：齧也。从犬戔聲。
狦：惡健犬也。从犬，𠛹省聲。
狠：吠鬬聲。从犬艮聲。
㺕：犬鬬聲。从犬番聲。
狋：犬怒皃。从犬示聲。一曰犬難得。代郡有狋氏縣。讀又若銀。
㹞：犬吠聲。从犬斤聲。
獡：犬獡獡不附人也。从犬舄聲。南楚謂相驚曰獡。讀若愬。
獷：犬獷獷不可附也。从犬廣聲。漁陽有獷平縣。
狀：犬形也。从犬爿聲。
𤞛：妄彊犬也。从犬从壯，壯亦聲。
獒：犬如人心可使者。从犬敖聲。《春秋傳》曰：“公嗾夫獒。”
獳：怒犬皃。从犬需聲。讀若槈。
狧：犬食也。从犬从舌。讀若比目魚鰈之鰈。
狎：犬可習也。从犬甲聲。
狃：犬性驕也。从犬丑聲。
犯：侵也。从犬巳（段註改為㔾）聲。
猜：恨賊也。从犬青聲。
猛：健犬也。从犬孟聲。
犺：健犬也。从犬亢聲。
㹤：多畏也。从犬去聲。
獜：健也。从犬粦聲。《詩》曰：“盧獜獜。”
獧：疾跳也。一曰急也。从犬瞏聲。
倏：走也。从犬攸聲。讀若叔。
狟：犬行也。从犬亘聲。《周禮》曰：“尚狟狟。”
犻：過弗取也。从犬巿聲。讀若孛。
𤟍：犬張耳皃。从犬易聲。
猌：犬張齗怒也。从犬來聲。讀又若銀。
犮：走犬皃。从犬而丿之。曳其足，則剌犮也。
戾：曲也。从犬出戶下。戾者，身曲戾也。
獨：犬相得而鬬也。从犬蜀聲。羊爲羣，犬爲獨也。一曰北嚻山有獨𤞞獸，如虎，白身，豕鬣，尾如馬。
𤞞：獨𤞞，獸也。从犬谷聲。
𤣔：秋田也。从犬璽聲。
獵：放獵逐禽也。从犬巤聲。
獠：獵也。从犬尞聲。
狩：犬田也。从犬守聲。《易》曰：“明夷于南狩。”
臭：禽走，臭而知其迹者，犬也。从犬从自。
獲：獵所獲也。从犬蒦聲。
獘：頓仆也。从犬敝聲。《春秋傳》曰：“與犬，犬獘。”
獻：宗廟犬名羹獻。犬肥者以獻之。从犬鬳聲。
𤜵：獟犬也。从犬幵聲。一曰逐虎犬也。
獟：𤜵犬也。从犬堯聲。
狾：狂犬也。从犬折聲。《春秋傳》曰：“狾犬入華臣氏之門。”
狂：狾犬也。从犬㞷聲。
類：種類相似，唯犬爲甚。从犬頪聲。
狄：赤狄，本犬種。狄之爲言淫辟也。从犬，亦省聲。
狻：狻麑，如虦貓，食虎豹者。从犬夋聲。見《爾雅》。
玃：母猴也。从犬矍聲。《爾雅》云：“玃父善顧。”攫持人也。
猶：玃屬。从犬酋聲。一曰隴西謂犬子爲猷。
狙：玃屬。从犬且聲。一曰狙，犬也，暫齧人者。一曰犬不齧人也。
猴：夒也。从犬矦聲。
㺉：犬屬。𦝫已上黃，𦝫已下黑，食母猴。从犬𣪊聲。讀若構。或曰㺉似牂羊，出蜀北嚻山中，犬首而馬尾。
狼：似犬，銳頭，白頰，高前，廣後。从犬良聲。
狛：如狼，善驅羊。从犬白聲。讀若蘗。甯嚴讀之若淺泊。
獌：狼屬。从犬曼聲。《爾雅》曰：“貙獌，似貍。”
狐：䄏獸也。鬼所乘之。有三徳：其色中和，小前大後，死則丘首。从犬瓜聲。
獺：如小狗也。水居食魚。从犬賴聲。
猵：獺屬。从犬扁聲。
猋：犬走皃。从三犬。
狘：獸走皃。从犬戉聲。
𤟤：獸名。从犬軍聲。
狷：褊急也。从犬肙聲。
猰：猰㺄，獸名。从犬契聲。


### 㹜部
㹜：兩犬相齧也。从二犬。凡㹜之屬皆从犾。
㺇：司空也。从㹜𦣞聲。復說獄司空。
獄：确也。从㹜从言。二犬，所以守也。


### 鼠部
鼠：穴蟲之緫名也。象形。凡鼠之屬皆从鼠。
𪖇：鼠也。从鼠番聲。讀若樊。或曰鼠婦。
䶅：鼠，出胡地，皮可作裘。从鼠各聲。
鼢：地行鼠，伯勞所作也。一曰偃鼠。从鼠分聲。
䶄：䶄令鼠。从鼠平聲。
鼶：鼠也。从鼠虒聲。
𪕚：竹鼠也。如大。从鼠，畱省聲。
鼫：五技鼠也。能飛，不能過屋；能緣，不能窮木；能游，不能渡谷；能穴，不能掩身；能走，不能先人。从鼠石聲。
鼨：豹文鼠也。从鼠冬聲。
𪕶：鼠屬。从鼠益聲。
鼷：小鼠也。从鼠奚聲。
鼩：精鼩鼠也。从鼠句聲。
鼸：䶃也。从鼠兼聲。
䶃：鼠屬。从鼠今聲。讀若含。
鼬：如鼠，赤黃而大，食鼠者。从鼠由聲。
䶂：胡地風鼠。从鼠勺聲。
𪕎：鼠屬。从鼠宂聲。
𪕊：鼠，似雞，鼠尾。从鼠此聲。
鼲：鼠。出丁零胡，皮可作𧚍。从鼠軍聲。
𪕮：斬𪕮鼠。黑身，白腰若帶；手有長白毛，似握版之狀；類蝯蜼之屬。从鼠胡聲。


### 能部
能：熊屬。足似鹿。从肉㠯聲。能獸堅中，故稱賢能；而彊壯，稱能傑也。凡能之屬皆从能。


### 熊部
熊：獸似豕。山居，冬蟄。从能，炎省聲。凡熊之屬皆从熊。
羆：如熊，黃白文。从熊，罷省聲。


### 火部
火：燬也。南方之行，炎而上。象形。凡火之屬皆从火。
炟：上諱。
𤈦：火也。从火尾聲。《詩》曰：“王室如𤈦。”
燬：火也。从火毀聲。《春秋傳》曰：“衞矦燬。”
燹：火也。从火豩聲。
焌：然火也。从火夋聲。《周禮》曰：“遂䶴其焌。”焌火在前，以焞焯龜。
尞：柴祭天也。从火从眘。眘，古文愼字。祭天所以愼也。
然：燒也。从火肰聲。
爇：燒也。从火蓺聲。《春秋傳》曰：“爇僖負覉。”
燔：爇也。从火番聲。
燒：爇也。从火堯聲。
烈：火猛也。从火𠛱聲。
炪：火光也。从火出聲。《商書》曰：“予亦炪謀。”讀若巧拙之拙。
熚：熚𤒓，火皃。从火畢聲。
𤒓：熚𤒓也。从火𢨋聲。𢨋，籒文悖字。
烝：火气上行也。从火丞聲。
烰：烝也。从火孚聲。《詩》曰：“烝之烰烰。”
煦：烝也。一曰赤皃。一曰溫潤也。从火昫聲。
熯：乾皃。从火，漢省聲。《詩》曰：“我孔熯矣。”
炥：火皃。从火弗聲。
熮：火皃。从火翏聲。《逸周書》曰：“味辛而不熮。”
焛：火皃。从火，𨳌省聲。讀若粦。
㷳：火色也。从火雁聲。讀若鴈。
熲：火光也。从火頃聲。
爚：火飛也。从火龠聲。一曰爇也。
熛：火飛也。从火㶾聲。讀若摽。
熇：火熱也。从火高聲。《詩》曰：“多將熇熇。”
烄：交木然也。从火交聲。
㶣：小熱也。从火干聲。《詩》曰：“憂心㶣㶣。”
燋：所以然持火也。从火焦聲。《周禮》曰：“以明火爇燋也。”
炭：燒木餘也。从火，岸省聲。
𤈩：束炭也。从火，差省聲。讀若齹。
𤉧：交灼木也。从火，教省聲。讀若狡。
炦：火气也。从火犮聲。
灰：死火餘㶳也。从火从又。又，手也。火旣滅，可以執持。
炱：灰，炱煤也。从火台聲。
煨：盆中火。从火畏聲。
熄：畜火也。从火息聲。亦曰滅火。
烓：行竈也。从火圭聲。讀若冋。
煁：烓也。从火甚聲。
燀：炊也。从火單聲。《春秋傳》曰：“燀之以薪。”
炊：爨也。从火，吹省聲。
烘：尞也。从火共聲。《詩》曰：“卭烘于煁。”
齌：炊餔疾也。从火齊聲。
熹：炙也。从火喜聲。
煎：熬也。从火前聲。
熬：乾煎也。从火敖聲。
炮：毛炙肉也。从火包聲。
𤇯：炮肉，以微火溫肉也。从火衣聲。
𤎯：置魚筩中炙也。从火曾聲。
𤐸：以火乾肉。从火稫聲。
爆：灼也。从火暴聲。
煬：炙燥也。从火昜聲。
𤌍：灼也。从火隺聲。
爤：孰也。从火蘭聲。
𤓒：爛也。从火靡聲。
㷉：从上案下也。从𡰥；又持火，以尉申繒也。
𤒅：灼龜不兆也。从火从龜。《春秋傳》曰：“龜𤒅不兆。”讀若焦。
灸：灼也。从火久聲。
灼：炙也。从火勺聲。
煉：鑠治金也。从火柬聲。
燭：庭燎，火燭也。从火蜀聲。
熜：然麻蒸也。从火悤聲。
灺：燭㶳也。从火也聲。
㶳：火餘也。从火聿聲。一曰薪也。
焠：堅刀刃也。从火卒聲。
煣：屈申木也。从火、柔，柔亦聲。
燓：燒田也。从火、棥，棥亦聲。
熑：火煣車網絕也。从火兼聲。《周禮》曰：“煣牙，外不熑。”
燎：放火也。从火尞聲。
𤐫：火飛也。从火�，與𠨧同意。
㷮：焦也。从火曹聲。
𤓪：火所傷也。从火雥聲。
烖：天火曰烖。从火𢦏聲。
煙：火气也。从火垔聲。
焆：焆焆，煙皃。从火肙聲。
熅：鬱煙也。从火𥁕聲。
𤈥：望火皃。从火皀聲。讀若馰顙之馰。
燂：火熱也。从火覃聲。
焞：明也。从火𦎫聲。《春秋傳》曰：“焞燿天地。”
炳：明也。从火丙聲。
焯：明也。从火卓聲。《周書》曰：“焯見三有俊心。”
照：明也。从火昭聲。
煒：盛赤也。从火韋聲。《詩》曰：“彤管有煒。”
㶴：盛火也。从火从多。
熠：盛光也。从火習聲。《詩》曰：“熠熠宵行。”
煜：熠也。从火昱聲。
燿：照也。从火翟聲。
煇：光也。从火軍聲。
煌：煌，煇也。从火皇聲。
焜：煌也。从火昆聲。
炯：光也。从火冋聲。
爗：盛也。从火曅聲。《詩》曰：“爗爗震電。”
爓：火門也。从火閻聲。
炫：燿燿也。从火玄聲。
光：明也。从火在人上，光明意也。
熱：溫也。从火埶聲。
熾：盛也。从火戠聲。
燠：熱在中也。从火奧聲。
煖：溫也。从火爰聲。
煗：溫也。从火耎聲。
炅：見也。从火、日。
炕：乾也。从火亢聲。
燥：乾也。从火喿聲。
𤇳：滅也。从火、戌。火死於戌，陽氣至戌而盡。《詩》曰：“赫赫宗周，褒似𤇳之。”
焅：旱气也。从火告聲。
燽：溥覆照也。从火壽聲。
爟：取火於日官名，舉火曰爟。《周禮》曰：“司爟，掌行火之政令。”从火雚聲。
㷭：燧，𠊱表也。邊有警則舉火。从火逢聲。
爝：苣火，祓也。从火爵聲。呂不韋曰：湯得伊尹，爝以爟火，釁以犧豭。
熭：暴乾火也。从火彗聲。
熙：燥也。从火巸聲。
爞：旱气也。从火蟲聲。
煽：熾盛也。从火扇聲。
烙：灼也。从火各聲。
爍：灼爍，光也。从火樂聲。
燦：燦爤，明瀞皃。从火粲聲。
煥：火光也。从火奐聲。


### 炎部
炎：火光上也。从重火。凡炎之屬皆从炎。
燄：火行微燄燄也。从炎臽聲。
𦧡：火光也。从炎舌聲。
𤎭：㑴火也。从炎㐭聲。讀若桑葚之葚。
煔：火行也。从炎占聲。
燅：於湯中爚肉。从炎，从熱省。
𤏻：大熟也。从又持炎、辛。辛者，物熟味也。
粦：兵死及牛馬之血爲粦。粦，鬼火也。从炎、舛。


### 黑部
黑：火所熏之色也。从炎，上出𡆧。𡆧，古窻字。凡黑之屬皆从黑。
黸：齊謂黑爲黸。从黑盧聲。
䵳：沃黑色。从黑會聲。
黯：深黑也。从黑音聲。
黶：申黑也。从黑厭聲。
黳：小黑子。从黑殹聲。
䵣：白而有黑也。从黑旦聲。五原有莫䵣縣。
𪒹：雖皙而黑也。从黑箴聲。古人名𪒹字皙。
䵮：赤黑也。从黑昜聲。讀若煬。
黲：淺青黑也。从黑參聲。
黤：青黑也。从黑奄聲。
黝：微青黑色。从黑幼聲。《爾雅》曰：“地謂之黝。”
黗：黃濁黑。从黑屯聲。
點：小黑也。从黑占聲。
黚：淺黃黑也。从黑甘聲。讀若染繒中束緅黚。
𪑙：黃黑也。从黑金聲。
𪑲：黑有文也。从黑冤聲。讀若飴𧯡字。
䵵：黃黑而白也。从黑算聲。一曰短黑。讀若以芥爲齏，名曰芥荃也。
䵤：黑皴也。从黑幵聲。
黠：堅黑也。从黑吉聲。
黔：黎也。从黑今聲。秦謂民爲黔首，謂黑色也。周謂之黎民。《易》曰：“爲黔喙。”
黕：滓垢也。从黑冘聲。
黨：不鮮也。从黑尚聲。
黷：握持垢也。从黑賣聲。《易》曰：“再三黷。”
黵：大污也。从黑詹聲。
黴：中久雨青黑。从黑，微省聲。
黜：貶下也。从黑出聲。
𪒀：𪒀𡜜，下哂。从黑般聲。
黱：畫眉也。从黑朕聲。
儵：青黑繒縫白色也。从黑攸聲。
𪑝：羔裘之縫。从黑或聲。
𪑩：𪑍謂之垽。垽，滓也。从黑，殿省聲。
黮：桑葚之黑也。从黑甚聲。
黭：果實黭黯黑也。从黑弇聲。
黥：墨刑在面也。从黑京聲。
𪒠：𪒠者忘而息也。从黑敢聲。
黟：黑木也。从黑多聲。丹陽有黟縣。


### 囪部
囪：在牆曰牖，在屋曰囪。象形。凡囪之屬皆从囪。
悤：多遽悤悤也。从心、囪，囪亦聲。


### 焱部
焱：火華也。从三火。凡焱之屬皆从焱。
熒：屋下鐙燭之光。从焱、冂。
燊：盛皃。从焱在木上。讀若《詩》“莘莘征夫”。一曰伇也。


### 炙部
炙：炮肉也。从肉在火上。凡炙之屬皆从炙。
㸋：宗廟火孰肉。从炙番聲。《春秋傳》曰：“天子有事㸋焉，以饋同姓諸矦。”
爒：炙也。从炙尞聲。讀若𤒅燎。


### 赤部
赤：南方色也。从大从火。凡赤之屬皆从赤。
赨：赤色也。从赤，蟲省聲。
𧹲：日出之赤。从赤，穀省聲。
赧：面慙赤也。从赤𠬝聲。周失天下於赧王。
䞓：赤色也。从赤坙聲。《詩》曰：“魴魚䞓尾。”
浾：䞓，棠棗之汁，或从水。
赭：赤土也。从赤者聲。
𧹳：赤色也。从赤倝聲。讀若浣。
赫：火赤皃。从二赤。
赩：大赤也。从赤、色，色亦聲。
赮：赤色也。从赤叚聲。


### 大部
大：天大，地大，人亦大。故大象人形。古文𠘲也。凡大之屬皆从大。
奎：兩髀之閒。从大圭聲。
夾：持也。从大俠二人。
奄：覆也。大有餘也。又，欠也。从大从申。申，展也。
夸：奢也。从大于聲。
𡘍：奢𡘍也。从大亘聲。
𡗷：𡗷，大也。从大瓜聲。
奯：空大也。从大歲聲。讀若《詩》“施罟泧泧”。
𢧜：大也。从大𢧄聲。讀若《詩》“𢧜𢧜大猷”。
奅：大也。从大卯聲。
夽：大也。从大云聲。
奃：大也。从大氐聲。讀若氐。
𡗦：大也。从大介聲。讀若蓋。
𡗼：瞋大也。从大此聲。
㚕：大也。从大弗聲。讀若“予違，汝弼”。
𡗥：大也。从大屯聲。讀若鶉。
契：大約也。从大从㓞。《易》曰：“後代聖人易之以書契。”
夷：平也。从大从弓。東方之人也。


### 亦部
亦：人之臂亦也。从大，象兩亦之形。凡亦之屬皆从亦。
㚒：盜竊褱物也。从亦，有所持。俗謂蔽人俾夾是也。弘農陝字从此。


### 夨部
夨：傾頭也。从大，象形。凡夨之屬皆从夨。
𡔢：頭傾也。从夨吉聲。讀若孑。
奊：頭衺、骩奊態也。从夨圭聲。
吳：姓也。亦郡也。一曰吳，大言也。从夨、口。


### 夭部
夭：屈也。从大，象形。凡夭之屬皆从夭。
喬：高而曲也。从夭，从高省。《詩》曰：“南有喬木。”
𡴘：吉而免凶也。从屰从夭。夭，死之事。故死謂之不𡴘。
奔：走也。从夭，賁省聲。與走同意，俱从夭。


### 交部
交：交脛也。从大，象交形。凡交之屬皆从交。
𠆎：衺也。从交韋聲。
絞：縊也。从交从糸。


### 尣部
尣：𤿑，曲脛也。从大，象偏曲之形。凡𡯂之屬皆从𡯂。
尳：厀病也。从尣从骨，骨亦聲。
㝿：蹇也。从𡯂皮聲。
㝾：𡯛𡯛，行不正。从𡯂左聲。
𡯣：行不正也。从𡯂艮聲。讀若燿。
尲：不正也。从尣兼聲。
尬：𡰉𡯗也。从尣介聲。
尥：行脛相交也。从尣勺聲。牛行腳相交爲尦。
𡰖：𤿑不能行，爲人所引，曰𡰖𡰡。从尣从爪，是聲。
𡰢：𡰖𡰡也。从尣从爪，巂聲。
㝼：股㝼也。从尣于聲。
𡰠：厀中病也。从尣从羸。


### 壺部
壺：昆吾圜器也。象形。从大，象其蓋也。凡壷之屬皆从壷。
㚃：壹㚃也。从凶从壺。不得泄，凶也。《易》曰：“天地壹㚃。”


### 壹部
壹：專壹也。从壺吉聲。凡壹之屬皆从壹。
懿：專久而美也。从壹，从恣省聲。


### 㚔部
㚔：所以驚人也。从大从𢆉。一曰大聲也。凡㚔之屬皆从㚔。一曰讀若瓠。一曰俗語以盜不止爲㚔，㚔讀若籋。
睪：目視也。从橫目，从幸。令吏將目捕罪人也。
執：捕罪人也。从丮从幸，幸亦聲。
圉：囹圄，所以拘罪人。从幸从囗。一曰圉，垂也。一曰圉人，掌馬者。
盩：引擊也。从幸、攴，見血也。扶風有盩厔縣。
報：當罪人也。从幸从𠬝。𠬝，服罪也。
𥷚：窮理罪人也。从幸从人从言，竹聲。


### 奢部
奢：張也。从大者聲。凡奢之屬皆从奢。
奲：富奲奲皃。从奢單聲。


### 亢部
亢：人頸也。从大省，象頸脈形。凡亢之屬皆从亢。
𠅣：直項莽𠅣皃。从亢从夋。夋，倨也。亢亦聲。


### 夲部
夲：進趣也。从大从十。大十，猶兼十人也。凡𠦍之屬皆从𠦍。讀若滔。
𠦪：疾也。从𠦍卉聲。拜从此。
曓：疾有所趣也。从日出𠦍廾之。
𡴞：進也。从𠦍从屮，允聲。《易》曰：“𡴞升大吉。”
奏：奏進也。从𠦍从廾从屮。屮，上進之義。
皋：气皐白之進也。从𠦍从白。《禮》：祝曰臯，登謌曰奏。故臯奏皆从夲。《周禮》曰：“詔來鼓皐舞。”皐，告之也。


### 夰部
夰：放也。从大而八分也。凡夰之屬皆从夰。
𥉁：舉目驚𥉁然也。从夰从䀠，䀠亦聲。
奡：嫚也。从𦣻从夰，夰亦聲。《虞書》曰：“若丹朱奡。”讀若傲。《論語》：“奡湯舟。”
昦：春爲昦天，元气昦昦。从日、夰，夰亦聲。
臩：驚走也。一曰往來也。从夰、臦。《周書》曰：“伯臩。”古文臦，古文囧字。


### 亣部
亣：籒文大，改古文。亦象人形。凡大之屬皆从大。
奕：大也。从亣亦聲。《詩》曰：“奕奕梁山。”
奘：駔大也。从亣从壯，壯亦聲。
㚖：大白、澤也。从亣从白。古文以爲澤字。
奚：大腹也。从亣，𦃟省聲。𦃟，籒文系字。
耎：稍前大也。从亣而聲。讀若畏偄。
𡚇：大皃。从亣𥆞聲。或曰拳勇字。一曰讀若傿。
𡚤：壯大也。从三亣三目。二目爲𥆞，三目爲𡚤，益大也。一曰迫也。讀若《易》虙羲氏。《詩》曰：“不醉而怒謂之𡚤。”


### 夫部
夫：丈夫也。从大，一以象簪也。周制以八寸爲尺，十尺爲丈。人長八尺，故曰丈夫。凡夫之屬皆从夫。
規：有法度也。从夫从見。
㚘：竝行也。从二夫。輦字从此。讀若伴侶之伴。


### 立部
立：住也。从大立一之上。凡立之屬皆从立。
䇐：臨也。从立从隶。
䇏：磊䇏，重聚也。从立𦎫聲。
端：直也。从立耑聲。
竱：等也。从立專聲。《春秋國語》曰：“竱本肇末。”
竦：敬也。从立从束。束，自申束也。
竫：亭安也。从立爭聲。
靖：立竫也。从立青聲。一曰細皃。
竢：待也。从立矣聲。
竘：健也。一曰匠也。从立句聲。讀若齲。《逸周書》有竘匠。
竵：不正也。从立𩰬聲。
竭：負舉也。从立曷聲。
𩓣：待也。从立須聲。
䇔：痿也。从立𣎆聲。
竣：偓竣也。从立夋聲。《國語》曰：“有司巳事而竣。”
𥪋：見鬼鬽皃。从立从彔。彔，籒文鬽字。讀若虙羲氏之虙。
䇎：驚皃。从立昔聲。
䇑：短人立䇑䇑皃。从立卑聲。
竲：北地高樓無屋者。从立曾聲。


### 竝部
竝：併也。从二立。凡竝之屬皆从竝。
𤾕：廢，一偏下也。从竝𪞶聲。


### 囟部
囟：頭會，匘蓋也。象形。凡囟之屬皆从囟。
巤：毛巤也。象髮在囟上及毛髮巤巤之形。此與籒文子字同。
𣬈：人臍也。从囟，囟，取气通也；从比聲。


### 思部
思：容也。从心囟聲。凡思之屬皆从思。
慮：謀思也。从思虍聲。


### 心部
心：人心，土藏，在身之中。象形。博士說以爲火藏。凡心之屬皆从心。
息：喘也。从心从自，自亦聲。
情：人之陰气有欲者。从心青聲。
性：人之陽气性善者也。从心生聲。
志：意也。从心之聲。
意：志也。从心察言而知意也。从心从音。
恉：意也。从心旨聲。
悳：外得於人，内得於己也。从直从心。
應：當也。从心𤸰聲。
愼：謹也。从心眞聲。
忠：敬也。从心中聲。
愨：謹也。从心𣪊聲。
𢤧：美也。从心䫉聲。
快：喜也。从心夬聲。
愷：樂也。从心豈聲。
㥦：快心。从心匧聲。
念：常思也。从心今聲。
怤：思也。从心付聲。
憲：敏也。从心从目，害省聲。
憕：平也。从心登聲。
戁：敬也。从心難聲。
忻：闓也。从心斤聲。《司馬法》曰：“善者，忻民之善，閉民之惡。”
𢝆：遟也。从心重聲。
惲：重厚也。从心軍聲。
惇：厚也。从心𦎫聲。
忼：慨也。从心亢聲。一曰《易》“忼龍有悔”。
慨：忼慨，壯士不得志也。从心旣聲。
悃：愊也。从心困聲。
愊：誠志也。从心畐聲。
愿：謹也。从心原聲。
慧：儇也。从心彗聲。
憭：慧也。从心尞聲。
恔：憭也。从心交聲。
瘱：靜也。从心㾜聲。
悊：敬也。从心折聲。
悰：樂也。从心宗聲。
恬：安也。从心，甛省聲。
恢：大也。从心灰聲。
恭：肅也。从心共聲。
憼：敬也。从心从敬，敬亦聲。
恕：仁也。从心如聲。
怡：和也。从心台聲。
慈：愛也。从心兹聲。
忯：愛也。从心氏聲。
㥴：忯㥴，不憂事也。从心虒聲。讀若移。
恮：謹也。从心全聲。
恩：惠也。从心因聲。
慸：高也。一曰極也。一曰困劣也。从心帶聲。
憖：問也。謹敬也。从心猌聲。一曰說也。一曰甘也。《春秋傳》曰：“昊天不憖。”又曰：“兩君之士皆未憖。”
懬：闊也。一曰廣也，大也。一曰寬也。从心从廣，廣亦聲。
悈：飾也。从心戒聲。《司馬法》曰：“有虞氏悈於中國。”
㥯：謹也。从心𤔌聲。
慶：行賀人也。从心从夂。吉禮以鹿皮爲贄，故从鹿省。
愃：寬嫺心腹皃。从心宣聲。《詩》曰：“赫兮愃兮。”
愻：順也。从心孫聲。《唐書》曰：“五品不愻。”
𢥛：實也。从心，塞省聲。《虞書》曰：“剛而𢥛。”
恂：信心也。从心旬聲。
忱：誠也。从心冘聲。《詩》曰：“天命匪忱。”
惟：凡思也。从心隹聲。
懷：念思也。从心褱聲。
惀：欲知之皃。从心侖聲。
想：冀思也。从心相聲。
㥞：深也。从心㒸聲。
慉：起也。从心畜聲。《詩》曰：“能不我慉。”
𢡃：滿也。从心𠶷聲。一曰十萬曰𠶷。
悹：憂也。从心官聲。
憀：憀然也。从心翏聲。
愙：敬也。从心客聲。《春秋傳》曰：“以陳備三愙。”
愯：懼也。从心，雙省聲。《春秋傳》曰：“駟氏愯。”
懼：恐也。从心瞿聲。
怙：恃也。从心古聲。
恃：賴也。从心寺聲。
慒：慮也。从心曹聲。
悟：覺也。从心吾聲。
憮：愛也。韓鄭曰憮。一曰不動。从心無聲。
㤅：惠也。从心先聲。
㥠：知也。从心胥聲。
慰：安也。从心尉聲。一曰恚怒也。
𢡈：謹也。从心𠭥聲。讀若毳。
𥲅：𥲅箸也。从心（𥲅去心）聲。
怞：朗也。从心由聲。《詩》曰：“憂心且怞。”
𢜮：𢜮，撫也。从心某聲。讀若侮。
忞：彊也。从心文聲。《周書》曰：“在受德忞。”讀若旻。
慔：勉也。从心莫聲。
愐：勉也。从心面聲。
𢘽：習也。从心曳聲。
懋：勉也。从心楙聲。《虞書》曰：“時惟懋哉。”
𢟽：習也。从心莫聲。
悛：止也。从心夋聲。
㥆：肆也。从心隶聲。
㦛：趣步㦛㦛也。从心與聲。
慆：說也。从心舀聲。
懕：安也。从心厭聲。《詩》曰：“懕懕夜飲。”
憺：安也。从心詹聲。
怕：無爲也。从心白聲。
恤：憂也。收也。从心血聲。
忓：極也。从心干聲。
懽：喜𠭥也。从心雚聲。《爾雅》曰：“懽懽愮愮，憂無告也。”
㥥：懽也。琅邪朱虛有㥥亭。从心禺聲。
惄：飢餓也。一曰憂也。从心叔聲。《詩》曰：“惄如朝飢。”
𢜭：勞也。从心卻聲。
憸：憸詖也。憸利於上，佞人也。从心僉聲。
愒：息也。从心曷聲。
㦌：精戇也。从心毳聲。
𢘁：疾利口也。从心从冊。《詩》曰：“相時𢘁民。”
急：褊也。从心及聲。
辨：憂也。从心辡聲。一曰急也。
㥛：疾也。从心亟聲。一曰謹重皃。
懁：急也。从心瞏聲。讀若絹。
𢙼：恨也。从心坙聲。
𢛆：急也。从心从弦，弦亦聲。河南密縣有𢛆亭。
慓：疾也。从心票聲。
懦：駑弱者也。从心需聲。
恁：下齎也。从心任聲。
𢘋：失常也。从心代聲。
怚：驕也。从心且聲。
悒：不安也。从心邑聲。
悆：忘也。嘾也。从心余聲。《周書》曰：“有疾不悆。”悆，喜也。
忒：更也。从心弋聲。
憪：愉也。从心閒聲。
愉：薄也。从心俞聲。《論語》曰：“私覿，愉愉如也。”
懱：輕易也。从心蔑聲。《商書》曰：“以相陵懱。”
愚：戇也。从心从禺。禺，猴屬，獸之愚者。
戇：愚也。从心𥫔聲。
㥒：姦也。从心采聲。
憃：愚也。从心舂聲。
懝：騃也。从心从疑，疑亦聲。一曰惶也。
忮：很也。从心支聲。
悍：勇也。从心旱聲。
態：意也。从心从能。
怪：異也。从心圣聲。
𢠽：放也。从心象聲。
慢：惰也。从心曼聲。一曰慢，不畏也。
怠：慢也。从心台聲。
懈：怠也。从心解聲。
憜：不敬也。从心，𡐦省。《春秋傳》曰：“執玉憜。”
𢠰：驚也。从心從聲。讀若悚。
怫：鬱也。从心弗聲。
𢗊：忽也。从心介聲。《孟子》曰：“孝子之心不若是𢗊。”
忽：忘也。从心勿聲。
忘：不識也。从心从亡，亡亦聲。
慲：忘也。慲兜也。从心㒼聲。
恣：縱也。从心次聲。
愓：放也。从心昜聲。一曰平也。
憧：意不定也。从心童聲。
悝：啁也。从心里聲。《春秋傳》有孔悝。一曰病也。
憰：權詐也。从心矞聲。
㤮：誤也。从心狂聲。
怳：狂之皃。从心，況省聲。
恑：變也。从心危聲。
𢥘：有二心也。从心巂聲。
悸：心動也。从心季聲。
憿：幸也。从心敫聲。
懖：善自用之意也。从心銛聲。《商書》曰：“今汝懖懖。”
忨：貪也。从心元聲。《春秋傳》曰：“忨歲而㵣日。”
惏：河内之北謂貪曰惏。从心林聲。
懜：不明也。从心夢聲。
愆：過也。从心衍聲。
慊：疑也。从心兼聲。
惑：亂也。从心或聲。
怋：怓也。从心民聲。
怓：亂也。从心奴聲。《詩》曰：“以謹惽怓。”
惷：亂也。从心春聲。《春秋傳》曰：“王室日惷惷焉。”一曰厚也。
惛：不憭也。从心昬聲。
忥：癡皃。从心气聲。
㦣：㝱言不慧也。从心衞聲。
憒：亂也。从心貴聲。
忌：憎惡也。从心己聲。
忿：悁也。从心分聲。
悁：忿也。从心肙聲。一曰憂也。
𢤂：恨也。从心𪏯聲。一曰怠也。
恚：恨也。从心圭聲。
怨：恚也。从心夗聲。
怒：恚也。从心奴聲。
憝：怨也。从心敦聲。《周書》曰：“凡民罔不憝。”
慍：怒也。从心𥁕聲。
惡：過也。从心亞聲。
憎：惡也。从心曾聲。
㤄：恨怒也。从心巿聲。《詩》曰：“視我㤄㤄。”
𢖫：怒也。从心刀聲。讀若𩕺。李陽冰曰：“刀非聲，当从刈省。”
㥟：怨恨也。从心彖聲。讀若膎。
恨：怨也。从心艮聲。
懟：怨也。从心對聲。
悔：悔恨也。从心𣫭聲。
𢜳：小怒也。从心喜聲。
怏：不服，懟也。从心央聲。
懣：煩也。从心从滿。
憤：懣也。从心賁聲。
悶：懣也。从心門聲。
惆：失意也。从心周聲。
悵：望恨也。从心長聲。
愾：大息也。从心从氣，氣亦聲。《詩》曰：“愾我寤歎。”
懆：愁不安也。从心喿聲。《詩》曰：“念子懆懆。”
愴：傷也。从心倉聲。
怛：憯也。从心旦聲。
憯：痛也。从心朁聲。
慘：毒也。从心參聲。
悽：痛也。从心妻聲。
恫：痛也。一曰呻吟也。从心同聲。
悲：痛也。从心非聲。
惻：痛也。从心則聲。
惜：痛也。从心㫺聲。
愍：痛也。从心敃聲。
慇：痛也。从心殷聲。
㥋：痛聲也。从心依聲。《孝經》曰：“哭不㥋。”
䉍：䉍，存也。从心，簡省聲。讀若簡。
慅：動也。从心蚤聲。一曰起也。
感：動人心也。从心咸聲。
忧：不動也。从心尤聲。讀若祐。
𢛃：怨仇也。从心咎聲。
愪：憂皃。从心員聲。
怮：憂皃。从心幼聲。
忦：憂也。从心介聲。
恙：憂也。从心羊聲。
惴：憂懼也。从心耑聲。《詩》曰：“惴惴其慄。”
憌：憂也。从心鈞聲。
怲：憂也。从心丙聲。《詩》曰：“憂心怲怲。”
惔：憂也。从心炎聲。《詩》曰：“憂心如惔。”
惙：憂也。从心叕聲。《詩》曰：“憂心惙惙。”一曰意不定也。
慯：憂也。从心，殤省聲。
愁：憂也。从心秋聲。
愵：憂皃。从心弱聲。讀與惄同。
惂：憂困也。从心臽聲。
悠：憂也。从心攸聲。
悴：憂也。从心卒聲。讀與《易》萃卦同。
慁：憂也。从心圂聲。一曰擾也。
𢟤：楚潁之閒謂憂曰𢟤。从心𠩺聲。
𢖳：憂也。从心于聲。讀若吁。
忡：憂也。从心中聲。《詩》曰：“憂心忡忡。”
悄：憂也。从心肖聲。《詩》曰：“憂心悄悄。”
慽：憂也。从心戚聲。
𢝊：愁也。从心从頁。
患：憂也。从心上貫吅，吅亦聲。
恇：怯也。从心、匡，匡亦聲。
㤲：思皃。从心夾聲。
懾：失气也。从心聶聲。一曰服也。
憚：忌難也。从心單聲。一曰難也。
悼：懼也。陳楚謂懼曰悼。从心卓聲。
恐：懼也。从心𢀜聲。
慴：懼也。从心習聲。讀若疊。
怵：恐也。从心术聲。
惕：敬也。从心易聲。
㤨：戰慄也。从心共聲。
㤥：苦也。从心亥聲。
惶：恐也。从心皇聲。
悑：惶也。从心甫聲。
慹：悑也。从心執聲。
𢢞：悑也。从心毄聲。
𢟡：𢢞也。从心𤰈聲。
惎：毒也。从心其聲。《周書》曰：“來就惎惎。”
恥：辱也。从心耳聲。
㥏：青徐謂慙曰㥏。从心典聲。
㤁：辱也。从心天聲。
慙：媿也。从心斬聲。
恧：慙也。从心而聲。
怍：慙也。从心，作省聲。
憐：哀也。从心粦聲。
㦁：泣下也。从心連聲。《易》曰：“泣涕㦁如。”
忍：能也。从心刃聲。
㥝：厲也。一曰止也。从心弭聲。讀若沔。
㣻：懲也。从心乂聲。
懲：㣻也。从心徵聲。
憬：覺寤也。从心景聲。《詩》曰：“憬彼淮夷。”
慵：嬾也。从心庸聲。
悱：口悱悱也。从心非聲。
怩：衂怩，慙也。从心尼聲。
惉：惉懘，煩聲也。从心沾聲。
懘：惉懘也。从心滯聲。
懇：悃也。从心豤聲。
忖：度也。从心寸聲。
怊：悲也。从心召聲。
慟：大哭也。从心動聲。
惹：亂也。从心若聲。
恰：用心也。从心合聲。
悌：善兄弟也。从心弟聲。經典通用弟。
懌：說也。从心睪聲。經典通用釋。


### 惢部
惢：心疑也。从三心。凡惢之屬皆从惢。讀若《易》“旅瑣瑣”。
繠：垂也。从惢糸聲。


## 卷十一 (水沝瀕𡿨巜川泉灥永𠂢谷仌雨雲魚𩺰燕龍飛非卂)

### 水部
水：凖也。北方之行。象眾水並流，中有微陽之气也。凡水之屬皆从水。
汃：西極之水也。从水八聲。《爾雅》曰：“西至汃國，謂四極。”
河：水。出焞煌塞外昆侖山，發原注海。从水可聲。
泑：澤。在昆侖下。从水幼聲。讀與𣢜同。
涷：水。出發鳩山，入於河。从水東聲。
涪：水。出廣漢剛邑道徼外，南入漢。从水咅聲。
潼：水。出廣漢梓潼北界，南入墊江。从水童聲。
江：水。出蜀湔氐徼外崏山，入海。从水工聲。
沱：江別流也。出㟭山東，別爲沱。从水它聲。
浙：江。水東至會稽山陰爲浙江。从水折聲。
涐：水。出蜀汶江徼外，東南入江。从水我聲。
湔：水。出蜀郡緜虒玉壘山，東南入江。从水前聲。一曰手𤃬之。
沫：水。出蜀西徼外，東南入江。从水末聲。
溫：水。出犍爲涪，南入黔水。从水𥁕聲。
灊：水。出巴郡宕渠，西南入江。从水鬵聲。
沮：水。出漢中房陵，東入江。从水且聲。
滇：益州池名。从水眞聲。
涂：水。出益州牧靡南山，西北入澠。从水余聲。
沅：水。出牂牁故且蘭，東北入江。从水元聲。
淹：水。出越巂徼外，東入若水。从水奄聲。
溺：水。自張掖𠛹丹西，至酒泉合黎，餘波入于流沙。从水弱聲。桑欽所說。
洮：水。出隴西臨洮，東北入河。从水兆聲。
涇：水。出安定涇陽幵頭山，東南入渭。雝州之川也。从水坙聲。
渭：水。出隴西首陽渭首亭南谷，東入河。从水胃聲。杜林說。《夏書》以爲出鳥鼠山。雝州浸也。
漾：水。出隴西相道，東至武都爲漢。从水羕聲。
漢：漾也。東爲滄浪水。从水，難省聲。
浪：滄浪水也。南入江。从水良聲。
沔：水。出武都沮縣東狼谷，東南入江。或曰入夏水。从水丏聲。
湟：水。出金城臨羌塞外，東入河。从水皇聲。
汧：水。出扶風汧縣西北，入渭。从水幵聲。
澇：水。出扶風鄠，北入渭。从水勞聲。
漆：水。出右扶風杜陵岐山，東入渭。一曰入洛。从水桼聲。
滻：水。出京兆藍田谷，入霸。从水產聲。
洛：水。出左馮翊歸德北夷界中，東南入渭。从水各聲。
淯：水。出弘農盧氏山，東南入海。从水育聲。或曰出酈山西。
汝：水。出弘農盧氏還歸山，東入淮。从水女聲。
潩：水。出河南密縣大隗山，南入潁。从水異聲。
汾：水。出太原晉陽山，西南入河。从水分聲。或曰出汾陽北山，冀州浸。
澮：水。出靃山，西南入汾。从水會聲。
沁：水。出上黨羊頭山，東南入河。从水心聲。
沾：水。出壺關，東入淇。一曰沾，益也。从水占聲。
潞：冀州浸也。上黨有潞縣。从水路聲。
漳：濁漳，出上黨長子鹿谷山，東入清漳。清漳，出沾山大要谷，北入河。南漳，出南郡臨沮。从水章聲。
淇：水。出河内共北山，東入河。或曰出隆慮西山。从水其聲。
𣿴：水。出河内蕩陰，東入黃澤。从水𦳝聲。
沇：水。出河東東垣王屋山，東爲泲。从水允聲。
泲：沇也。東入于海。从水𠂔聲。
洈：水。出南郡高城洈山，東入繇。从水危聲。
溠：水。在漢南。从水差聲。荊州浸也。《春秋傳》曰：“脩涂梁溠。”
洭：水。出桂陽縣盧聚，山洭浦關爲桂水。从水匡聲。
潓：水。出廬江，入淮。从水惠聲。
灌：水。出廬江雩婁，北入淮。从水雚聲。
漸：水。出丹陽黟南蠻中，東入海。从水斬聲。
泠：水。出丹陽宛陵，西北入江。从水令聲。
㵺：水。在丹陽。从水箄聲。
溧：水。出丹陽溧陽縣。从水栗聲。
湘：水。出零陵陽海山，北入江。从水相聲。
汨：長沙汨羅淵，屈原所沈之水。从水，冥省聲。
溱：水。出桂陽臨武，入匯。从水秦聲。
深：水。出桂陽南平，西入營道。从水罙聲。
潭：水。出武陵鐔成玉山，東入鬱林。从水覃聲。
油：水。出武陵孱陵西，東南入江。从水由聲。
㵋：水。出豫章艾縣，西入湘。从水買聲。
湞：水。出南海龍川，西入溱。从水貞聲。
澑：水。出鬱林郡。从水畱聲。
瀷：水。出河南密縣，東入潁。从水翼聲。
潕：水。出南陽舞陽，東入潁。从水無聲。
滶：水。出南陽魯陽，入城父。从水敖聲。
瀙：水。出南陽舞陽中陽山，入潁。从水親聲。
淮：水。出南陽平氏桐柏大復山，東南入海。从水隹聲。
滍：水。出南陽魯陽堯山，東北入汝。从水蚩聲。
澧：水。出南陽雉衡山，東入汝。从水豊聲。
溳：水。出南陽蔡陽，東入夏水。从水員聲。
淠：水。出汝南弋陽垂山，東入淮。从水𢌿聲。
澺：水。出汝南上蔡黑閭澗，入汝。从水意聲。
𣳦：水。出汝南新郪，入潁。从水囟聲。
灈：水。出汝南吳房，入瀙。从水瞿聲。
潁：水。出潁川陽城乾山，東入淮。从水頃聲。豫州浸。
洧：水。出潁川陽城山，東南入潁。从水有聲。
濦：水。出潁川陽城少室山，東入潁。从水㥯聲。
濄：水。受淮陽扶溝浪湯渠，東入淮。从水過聲。
泄：水。受九江博安洵波，北入氐。从水丗聲。
汳：水。受陳畱浚儀陰溝，至蒙爲雝水，東入于泗。从水反聲。
潧：水。出鄭國。从水曾聲。《詩》曰：“潧與洧，方渙渙兮。”
淩：水。在臨淮。从水夌聲。
濮：水。出東郡濮陽，南入鉅野。从水僕聲。
濼：齊魯閒水也。从水樂聲。《春秋傳》曰：“公會齊侯于濼。”
漷：水。在魯。从水郭聲。
淨：魯北城門池也。从水爭聲。
濕：水。出東郡東武陽，入海。从水㬎聲。桑欽云：出平原高唐。
泡：水。出山陽平樂，東北入泗。从水包聲。
菏：菏澤水。在山陽胡陵。《禹貢》：“浮于淮泗，達于菏。”从水苛聲。
泗：受泲水，東入淮。从水四聲。
洹：水。在齊魯閒。从水亘聲。
灉：河灉水。在宋。从水雝聲。
澶：澶淵水。在宋。从水亶聲。
洙：水。出泰山蓋臨樂山，北入泗。从水朱聲。
沭：水。出青州浸。从水术聲。
沂：水。出東海費東，西入泗。从水斤聲。一曰沂水，出泰山蓋青州浸。
洋：水。出齊臨朐高山，東北入鉅定。从水羊聲。
濁：水。出齊郡厲嬀山，東北入鉅定。从水蜀聲。
漑：水。出東海桑瀆覆甑山，東北入海。一曰灌注也。从水旣聲。
濰：水。出琅邪箕屋山，東入海。徐州浸。《夏書》曰：“濰、淄其道。”从水維聲。
浯：水。出琅邪靈門壺山，東北入濰。从水吾聲。
汶：水。出琅邪朱虛東泰山，東入濰。从水文聲。桑欽說：汶水出泰山萊蕪，西南入泲。
治：水。出東萊曲城陽丘山，南入海。从水台聲。
寖：水。出魏郡武安，東北入呼沱水。从水𡩠聲。𡩠，籒文𡪢字。
湡：水。出趙國襄國之西山，東北入寖。从水禺聲。
㴲：水。出趙國襄國，東入湡。从水虒聲。
渚：水。在常山中丘逢山，東入湡。从水者聲。《爾雅》曰：“小洲曰渚。”
洨：水。出常山石邑井陘，東南入于泜。从水交聲。𨙶國有洨縣。
濟：水。出常山房子贊皇山，東入泜。从水齊聲。
泜：水。在常山。从水氐聲。
濡：水。出涿郡故安，東入漆涑。从水需聲。
灅：水。出右北平浚靡，東南入庚。从水壘聲。
沽：水。出漁陽塞外，東入海。从水古聲。
沛：水。出遼東番汗塞外，西南入海。从水巿聲。
浿：水。出樂浪鏤方，東入海。从水貝聲。一曰出浿水縣。
瀤：北方水也。从水褱聲。
㶟：水。出鴈門陰館累頭山，東入海。或曰治水也。从水纍聲。
𣻐：水。出北地直路西，東入洛。从水虘聲。
泒：水。起雁門葰人戍夫山，東北入海。从水瓜聲。
滱：水。起北地靈丘，東入河。从水寇聲。滱水卽漚夷水，并州川也。
淶：水。起北地廣昌，東入河。从水來聲。幷州浸。
泥：水。出北地郁郅北蠻中。从水尼聲。
湳：西河美稷𠈃東北水。从水南聲。
漹：水。出西河中陽北沙，南入河。从水焉聲。
涶：河津也。在西河西。从水𡍮聲。
㶛：水也。从水旟聲。
洵：過水中也。从水旬聲。
涻：水。出北嚻山，入邙澤。从水舍聲。
㲽：水也。从水刃聲。
淔：水也。从水直聲。
淁：水也。从水妾聲。
涺：水也。从水居聲。
𣽍：水也。从水臮聲。
沋：水也。从水尤聲。
洇：水也。从水因聲。
淉：水也。从水果聲。
溑：水也。从水𧴪聲。讀若瑣。
浝：水也。从水尨聲。
㳶：水也。从水乳聲。
汷：水也。从水夂聲。夂，古文終。
洦：淺水也。从水百聲。
汘：水也。从水千聲。
洍：水也。从水𦣞聲。《詩》曰：“江有洍。”
澥：郣澥，海之別也。从水解聲。一說：澥即澥谷也。
漠：北方流沙也。一曰清也。从水莫聲。
海：天池也。以納百川者。从水每聲。
溥：大也。从水尃聲。
𤃷：水大至也。从水闇聲。
洪：洚水也。从水共聲。
洚：水不遵道。一曰下也。从水夅聲。
衍：水朝宗于海也。从水从行。
𣶃：水朝宗于海。从水，朝省。
濥：水脈行地中濥濥也。从水夤聲。
滔：水漫漫大皃。从水舀聲。
涓：小流也。从水肙聲。《爾雅》曰：“汝爲涓。”
混：豐流也。从水昆聲。
潒：水潒瀁也。从水象聲。讀若蕩。
漦：順流也。一曰水名。从水𠩺聲。
汭：水相入也。从水从内，内亦聲。
潚：深清也。从水肅聲。
演：長流也。一曰水名。从水寅聲。
渙：流𢿱也。从水奐聲。
泌：俠流也。从水必聲。
活：水流聲。从水𠯑聲。
湝：水流湝湝也。从水皆聲。一曰湝湝，寒也。《詩》曰：“風雨湝湝。”
泫：湝流也。从水玄聲。上黨有泫氏縣。
淲：水流皃。从水，彪省聲。《詩》曰：“淲沱北流。”
淢：疾流也。从水或聲。
瀏：流清皃。从水劉聲。《詩》曰：“瀏其清矣。”
𤃴：礙流也。从水薉聲。《詩》云：“施罟𤃴𤃴。”
滂：沛也。从水㫄聲。
汪：深廣也。从水王聲。一曰汪，池也。
漻：清深也。从水翏聲。
泚：清也。从水此聲。
況：寒水也。从水兄聲。
沖：涌搖也。从水、中。讀若動。
汎：浮皃。从水凡聲。
沄：轉流也。从水云聲。讀若混。
浩：澆也。从水告聲。《虞書》曰：“洪水浩浩。”
沆：莽沆，大水也。从水亢聲。一曰大澤皃。
泬：水从孔穴疾出也。从水从穴，穴亦聲。
濞：水暴至聲。从水鼻聲。
灂：水小聲。从水爵聲。
潝：水疾聲。从水翕聲。
滕：水超涌也。从水朕聲。
潏：涌出也。一曰水中坻，人所爲，爲潏。一曰潏，水名，在京兆杜陵。从水矞聲。
洸：水涌光也。从水从光，光亦聲。《詩》曰：“有洸有潰。”
波：水涌流也。从水皮聲。
澐：江水大波謂之澐。从水雲聲。
瀾：大波爲瀾。从水闌聲。
淪：小波爲淪。从水侖聲。《詩》曰：“河水清且淪漪。”一曰沒也。
漂：浮也。从水票聲。
浮：氾也。从水孚聲。
濫：氾也。从水監聲。一曰濡上及下也。《詩》曰：“𧥑沸濫泉。”一曰清也。
氾：濫也。从水㔾聲。
泓：下深皃。从水弘聲。
湋：回也。从水韋聲。
測：深所至也。从水則聲。
湍：疾瀨也。从水耑聲。
淙：水聲也。从水宗聲。
激：水礙衺疾波也。从水敫聲。一曰半遮也。
洞：疾流也。从水同聲。
𤄫：大波也。从水旛聲。
洶：涌也。从水匈聲。
涌：滕也。从水甬聲。一曰涌水，在楚國。
湁：湁湒，𩰾也。从水拾聲。
涳：直流也。从水空聲。
汋：激水聲也。从水勺聲。井一有水、一無水，謂之瀱汋。
瀱：井一有水、一無水，謂之瀱汋。从水罽聲。
渾：混流聲也。从水軍聲。一曰洿下皃。
洌：水清也。从水列聲。《易》曰：“井𣸟，寒泉，食。”
淑：清湛也。从水叔聲。
溶：水盛也。从水容聲。
澂：清也。从水，徵省聲。
清：朖也。澂水之皃。从水青聲。
湜：水清底見也。从水是聲。《詩》曰：“湜湜其止。”
潣：水流浼浼皃。从水閔聲。
滲：下漉也。从水參聲。
潿：不流濁也。从水圍聲。
溷：亂也。一曰水濁皃。从水圂聲。
淈：濁也。从水屈聲。一曰滒泥。一曰水出皃。
㳬：回泉也。从水，旋省聲。
漼：深也。从水崔聲。《詩》曰：“有漼者淵。”
淵：回水也。从水，象形。左右，岸也。中象水皃。
濔：滿也。从水爾聲。
澹：水搖也。从水詹聲。
潯：㫄深也。从水尋聲。
泙：谷也。从水平聲。
泏：水皃。从水出聲。讀若窋。
瀳：水至也。从水薦聲。讀若尊。
𤁰：土得水沮也。从水𥏼聲。讀若䵂。
滿：盈溢也。从水㒼聲。
滑：利也。从水骨聲。
濇：不滑也。从水嗇聲。
澤：光潤也。从水睪聲。
淫：侵淫隨理也。从水㸒聲。一曰久雨爲淫。
瀸：漬也。从水韱聲。《爾雅》曰：“泉一見一否爲瀸。”
泆：水所蕩泆也。从水失聲。
潰：漏也。从水貴聲。
沴：水不利也。从水㐱聲。《五行傳》曰：“若其沴作。”
淺：不深也。从水戔聲。
洔：水暫益且止，未減也。从水寺聲。
渻：少減也。一曰水門。又，水出丘前謂之渻丘。从水省聲。
淖：泥也。从水卓聲。
濢：小溼也。从水翠聲。
溽：溼暑也。从水辱聲。
涅：黑土在水中也。从水从土，日聲。
滋：益也。从水兹聲。一曰滋水，出牛飲山白陘谷，東入呼沱。
㳷：青黑色。从水曶聲。
浥：溼也。从水邑聲。
沙：水𢿱石也。从水从少。水少沙見。楚東有沙水。
瀨：水流沙上也。从水賴聲。
濆：水厓也。从水賁聲。《詩》曰：“敦彼淮濆。”
涘：水厓也。从水矣聲。《周書》曰：“王出涘。”
汻：水厓也。从水午聲。
氿：水厓枯土也。从水九聲。《爾雅》曰：“水醮曰氿。”
漘：水厓也。从水脣聲。《詩》曰：“寘河之漘。”
浦：瀕也。从水甫聲。
沚：小渚曰沚。从水止聲。《詩》曰：“于沼于沚。”
沸：滭沸，濫泉。从水弗聲。
潨：小水入大水曰潨。从水从眾。《詩》曰：“鳧鷖在潨。”
派：別水也。从水从𠂢，𠂢亦聲。
汜：水別復入水也。一曰汜，窮瀆也。从水巳聲。《詩》曰：“江有汜。”
湀：湀辟，深水處也。从水癸聲。
濘：滎濘也。从水寕聲。
滎：絕小水也。从水，熒省聲。
洼：深池也。从水圭聲。
漥：清水也。一曰窊也。从水窐聲。
潢：積水池。从水黃聲。
沼：池水。从水召聲。
湖：大陂也。从水胡聲。揚州浸，有五湖。浸，川澤所仰以灌漑也。
汥：水都也。从水支聲。
洫：十里爲成。成閒廣八尺、深八尺謂之洫。从水血聲。《論語》曰：“盡力于溝洫。”
溝：水瀆。廣四尺、深四尺。从水冓聲。
瀆：溝也。从水賣聲。一曰邑中溝。
渠：水所居。从水，榘省聲。
瀶：谷也。从水臨聲。讀若林。一曰寒也。
湄：水艸交爲湄。从水眉聲。
洐：溝水行也。从水从行。
澗：山夾水也。从水閒聲。一曰澗水，出弘農新安，東南入洛。
澳：隈，厓也。其内曰澳，其外曰隈。从水奧聲。
澩：夏有水，冬無水，曰澩。从水，學省聲。讀若學。
𤅩：水濡而乾也。从水𪄿聲。《詩》曰：“𤅩其乾矣。”
汕：魚游水皃。从水山聲。《詩》曰：“蒸然汕汕。”
決：行流也。从水从夬。廬江有決水，出於大別山。
灓：漏流也。从水䜌聲。
滴：水注也。从水啻聲。
注：灌也。从水主聲。
𣵽：漑灌也。从水芺聲。
㳻：所以𢹬水也。从水昔聲。《漢律》曰：“及其門首洒㳻。”
澨：埤增水邊土。人所止者。从水筮聲。《夏書》曰：“過三澨。”
津：水渡也。从水𦘔聲。
淜：無舟渡河也。从水朋聲。
㶇：小津也。从水橫聲。一曰以船渡也。
泭：編木以渡也。从水付聲。
渡：濟也。从水度聲。
沿：緣水而下也。从水㕣聲。《春秋傳》曰：“王沿夏。”
泝：逆流而上曰㴑洄。㴑，向也。水欲下違之而上也。从水㡿聲。
洄：㴑洄也。从水从回。
泳：潛行水中也。从水永聲。
潛：涉水也。一曰藏也。一曰漢水爲潛。从水朁聲。
淦：水入船中也。一曰泥也。从水金聲。
泛：浮也。从水乏聲。
汓：浮行水上也。从水从子。古或以汓爲沒。
砅：履石渡水也。从水从石。《詩》曰：“深則砅。”
湊：水上人所會也。从水奏聲。
湛：沒也。从水甚聲。一曰湛水，豫章浸。
湮：沒也。从水垔聲。
㲻：沒也。从水从人。
沒：沈也。从水从𠬸。
渨：没也。从水畏聲。
滃：雲气起也。从水翁聲。
泱：滃也。从水央聲。
淒：雲雨起也。从水妻聲。《詩》曰：“有渰淒淒。”
渰：雲雨皃。从水弇聲。
溟：小雨溟溟也。从水冥聲。
洓：小雨零皃。从水朿聲。
瀑：疾雨也。一曰沫也。一曰瀑，資也。从水暴聲。《詩》曰：“終風且瀑。”
澍：時雨，澍生萬物。从水尌聲。
湒：雨下也。从水咠聲。一曰沸涌皃。
澬：久雨涔資也。一曰水名。从水資聲。
潦：雨水大皃。从水尞聲。
濩：雨流霤下。从水蒦聲。
涿：流下滴也。从水豖聲。上谷有涿縣。
瀧：雨瀧瀧皃。从水龍聲。
渿：沛之也。从水柰聲。
滈：久雨也。从水高聲。
漊：雨漊漊也。从水婁聲。一曰汝南謂飲酒習之不醉爲漊。
溦：小雨也。从水，微省聲。
濛：微雨也。从水蒙聲。
沈：陵上滈水也。从水冘聲。一曰濁黕也。
洅：雷震洅洅也。从水再聲。
淊：泥水淊淊也。一曰繅絲湯也。从水臽聲。
𣹢：水澤多也。从水圅聲。《詩》曰：“僭始旣𣹢。”
𣹤：漸溼也。从水挐聲。
瀀：澤多也。从水憂聲。《詩》曰：“旣瀀旣渥。”
涔：潰也。一曰涔陽渚，在郢中。从水岑聲。
漬：漚也。从水責聲。
漚：久漬也。从水區聲。
浞：濡也。从水足聲。
渥：霑也。从水屋聲。
㴶：灌也。从水隺聲。
洽：霑也。从水合聲。
濃：露多也。从水農聲。《詩》曰：“零露濃濃。”
瀌：雨雪瀌瀌。从水麃聲。
溓：薄水也。一曰中絕小水。从水兼聲。
泐：水石之理也。从水从阞。《周禮》曰：“石有時而泐。”
滯：凝也。从水帶聲。
汦：著止也。从水氏聲。
𤂆：水裂去也。从水虢聲。
澌：水索也。从水斯聲。
汔：水涸也。或曰泣下。从水气聲。《詩》曰：“汽可小康。”
涸：渴也。从水固聲。讀若狐貈之貈。
消：盡也。从水肖聲。
潐：盡也。从水焦聲。
渴：盡也。从水曷聲。
漮：水虛也。从水康聲。
溼：幽溼也。从水；一，所以覆也，覆而有土，故溼也。㬎省聲。
湆：幽溼也。从水音聲。
洿：濁水不流也。一曰窳下也。从水夸聲。
浼：汙也。从水免聲。《詩》曰：“河水浼浼。”《孟子》曰：“汝安能浼我？”
汙：薉也。一曰小池爲汙。一曰涂也。从水于聲。
湫：隘。下也。一曰有湫水，在周地。《春秋傳》曰：“晏子之宅秋隘。”安定朝𨙻有湫泉。从水秋聲。
潤：水曰潤下。从水閏聲。
準：平也。从水隼聲。
汀：平也。从水丁聲。
沑：水吏也。又，溫也。从水丑聲。
瀵：水浸也。从水糞聲。《爾雅》曰：“瀵，大出尾下。”
𣿒：新也。从水辠聲。
瀞：無垢薉也。从水靜聲。
瀎：拭滅皃。从水蔑聲。
泧：瀎泧也。从水戉聲。讀若椒樧之樧。
洎：灌釜也。从水自聲。
湯：熱水也。从水昜聲。
渜：湯也。从水耎聲。
洝：渜水也。从水安聲。
洏：洝也。一曰煑孰也。从水而聲。
涗：財溫水也。从水兌聲。《周禮》曰：“以涗漚其絲。”
涫：𩰾也。从水官聲。酒泉有樂涫縣。
涾：涫溢也。今河朔方言謂沸溢爲涾。从水沓聲。
汏：淅𤃦也。从水大聲。
㶕：浙也。从水簡聲。
淅：汏米也。从水析聲。
滰：浚乾漬米也。从水竟聲。《孟子》曰：“夫子去齊，滰淅而行。”
𣸈：浸𣵽也。从水叜聲。
浚：杼也。从水夋聲。
瀝：浚也。从水歷聲。一曰水下滴瀝。
漉：浚也。从水鹿聲。
潘：淅米汁也。一曰水名，在河南滎陽。从水番聲。
灡：潘也。从水蘭聲。
泔：周謂潘曰泔。从水甘聲。
滫：久泔也。从水脩聲。
澱：滓滋也。从水殿聲。
淤：澱滓，濁泥。从水於聲。
滓：澱也。从水宰聲。
淰：濁也。从水念聲。
瀹：漬也。从水龠聲。
𤃭：釃酒也。一曰浚也。从网从水，焦聲。讀若《夏書》“天用勦絕”。
漀：側出泉也。从水殸聲。殸，籒文磬字。
湑：莤酒也。一曰浚也。一曰露皃。从水胥聲。《詩》曰：“有酒湑我。”又曰：“零露湑兮。”
湎：沈於酒也。从水面聲。《周書》曰：“罔敢湎于酒。”
𤖅：酢𤖅也。从水，將省聲。
涼：薄也。从水京聲。
淡：薄味也。从水炎聲。
涒：食已而復吐之。从水君聲。《爾雅》曰：“太歲在申曰涒灘。”
澆：𣵽也。从水堯聲。
液：𧗁也。从水夜聲。
汁：液也。从水十聲。
滒：多汁也。从水哥聲。讀若哥。
灝：豆汁也。从水顥聲。
溢：器滿也。从水益聲。
洒：滌也。从水西聲。古文爲灑埽字。
滌：洒也。从水條聲。
濈：和也。从水戢聲。
瀋：汁也。从水審聲。《春秋傳》曰：“猶拾瀋。”
渳：飲也。从水弭聲。
𤀤：飲歃也。一曰吮也。从水算聲。
漱：盪口也。从水欶聲。
泂：滄也。从水冋聲。
滄：寒也。从水倉聲。
㵾：冷寒也。从水靚聲。
淬：滅火器也。从水卒聲。
沐：濯髮也。从水木聲。
沬：洒面也。从水未聲。
浴：洒身也。从水谷聲。
澡：洒手也。从水喿聲。
洗：洒足也。从水先聲。
汲：引水於井也。从水从及，及亦聲。
淳：渌也。从水𦎫聲。
淋：以水𣵽也。从水林聲。一曰淋淋，山下水皃。
渫：除去也。从水枼聲。
𤃬：濯衣垢也。从水𧹳聲。
濯：𤃬也。从水翟聲。
涑：𤃬也。从水束聲。河東有涑水。
潎：於水中擊絮也。从水敝聲。
㙙：涂也。从水从土，尨聲。讀若隴。
灑：汛也。从水麗聲。
汛：灑也。从水卂聲。
染：以繒染爲色。从水杂聲。
泰：滑也。从廾从水，大聲。
㶄：海岱之閒謂相汙曰㶄。从水閻聲。
灒：汙灑也。一曰水中人。从水贊聲。
㵞：腹中有水气也。从水从愁，愁亦聲。
湩：乳汁也。从水重聲。
洟：鼻液也。从水夷聲。
潸：涕流皃。从水，𢿱省聲。《詩》曰：“潸焉出涕。”
汗：人液也。从水干聲。
泣：無聲出涕曰泣。从水立聲。
涕：泣也。从水弟聲。
湅：㶕也。从水柬聲。
𤅊：議辠也。从水、獻。與法同意。
渝：變汙也。从水俞聲。一曰渝水，在遼西臨俞，東出塞。
減：損也。从水咸聲。
滅：盡也。从水𤇳聲。
漕：水轉轂也。一曰人之所乘及船也。从水曹聲。
泮：諸矦鄉射之宮，西南爲水，東北爲牆。从水从半，半亦聲。
漏：以銅受水，刻節，晝夜百刻。从水屚聲。
澒：丹沙所化，爲水銀也。从水項聲。
萍：苹也。水艸也。从水、苹，苹亦聲。
濊：水多皃。从水歲聲。
汩：治水也。从水曰聲。
瀼：露濃皃。从水襄聲。
漙：露皃。从水專聲。
汍：泣淚皃。从水丸聲。
泯：滅也。从水民聲。
瀣：沆韰，气也。从水，䪥省聲。
瀘：水名。从水盧聲。
瀟：水名。从水蕭聲。
瀛：水名。从水嬴聲。
滁：水名。从水除聲。
洺：水名。从水名聲。
潺：水聲。从水孱聲。
湲：潺湲，水聲。从水爰聲。
濤：大波也。从水壽聲。
漵：水浦也。从水敘聲。
港：水派也。从水䢽聲。
瀦：水所亭也。从水豬聲。
𤅤：大水也。从水镾聲。
淼：大水也。从三水。或作渺。
潔：瀞也。从水絜聲。
浹：洽也。从也。从水夾聲。
溘：奄忽也。从水盍聲。
潠：含水噴也。从水巽聲。
涯：水邊也。从水从厓，厓亦聲。


### 沝部
沝：二水也。闕。凡沝之屬皆从沝。
𣹭：水行也。从沝、㐬。㐬，突忽也。
𣻣：徒行厲水也。从沝从步。


### 瀕部
瀕：水厓。人所賓附，頻蹙不前而止。从頁从涉。凡頻之屬皆从頻。
顰：涉水顰蹙。从頻卑聲。


### 𡿨部
𡿨：水小流也。《周禮》：“匠人爲溝洫，㭒廣五寸，二㭒爲耦；一耦之伐，廣尺、深尺，謂之𡿨。”倍𡿨謂之遂；倍遂曰溝；倍溝曰洫；倍洫曰巜。凡𡿨之屬皆从𡿨。


### 巜部
巜：水流澮澮也。方百里爲巜，廣二尋，深二仞。凡巜之屬皆从巜。
粼：水生厓石閒粼粼也。从巜粦聲。


### 川部
川：貫穿通流水也。《虞書》曰：“濬𡿨巜，距川。”言深𡿨巜之水會爲川也。凡川之屬皆从川。
坙：水脈也。从川在一下。一，地也。壬省聲。一曰水冥坙也。
巟：水廣也。从川亡聲。《易》曰：“包巟用馮河。”
𡿿：水流也。从川或聲。
𡿯：水流也。从川曰聲。
𡿪：水流𡿪𡿪也。从川，列省聲。
邕：四方有水，自邕城池者。从川从邑。
𡿧：害也。从一雝川。《春秋傳》曰：“川雝爲澤，凶。”
侃：剛直也。从㐰，㐰，古文信；从川，取其不舍晝夜。《論語》曰：“子路𠈉𠈉如也。”
州：水中可居曰州，周遶其㫄，从重川。昔堯遭洪水，民居水中高土，或曰九州。《詩》曰：“在河之州。”一曰州，疇也。各疇其土而生之。


### 泉部
泉：水原也。象水流出成川形。凡泉之屬皆从泉。
㶗：泉水也。从泉緐聲。讀若飯。


### 灥部
灥：三泉也。闕。凡灥之屬皆从灥。
𠫐：水泉夲也。从灥出厂下。


### 永部
永：長也。象水坙理之長。《詩》曰：“江之永矣。”凡永之屬皆从永。
羕：水長也。从永羊聲。《詩》曰：“江之羕矣。”


### 𠂢部
𠂢：水之衺流，別也。从反永。凡𠂢之屬皆从𠂢。讀若稗縣。
𧖴：血理分衺行體者。从𠂢从血。
覛：衺視也。从𠂢从見。


### 谷部
谷：泉出通川爲谷。从水半見，出於口。凡谷之屬皆从谷。
谿：山瀆無所通者。从谷奚聲。
𧯆：通谷也。从谷害聲。
豂：空谷也。从谷翏聲。
豅：大長谷也。从谷龍聲。讀若聾。
𧮯：谷中響也。从谷厷聲。
䜭：深通川也。从谷从𣦵。𣦵，殘地；阬坎意也。《虞書》曰：“䜭畎澮距川。”
谸：望山谷谸谸青也。从谷千聲。


### 仌部
仌：凍也。象水凝之形。凡仌之屬皆从仌。
冰：水堅也。从仌从水。
癛：寒也。从仌廩聲。
凊：寒也。从仌青聲。
凍：仌也。从仌東聲。
𠗲：仌出也。从仌朕聲。《詩》曰：“納于𠗲陰。”
凘：流仌也。从仌斯聲。
凋：半傷也。从仌周聲。
冬：四時盡也。从仌从夂。夂，古文終字。
冶：銷也。从仌台聲。
凔：寒也。从仌倉聲。
冷：寒也。从仌令聲。
𠗙：寒也。从仌圅聲。
㓖：風寒也。从仌畢聲。
冹：一之日㓖冹。从仌犮聲。
凓：寒也。从仌栗聲。
𠘝：寒也。从仌賴聲。


### 雨部
雨：水从雲下也。一象天，冂象雲，水霝其閒也。凡雨之屬皆从雨。
靁：陰陽薄動靁雨，生物者也。从雨，畾象回轉形。
霣：雨也。齊人謂靁爲霣。从雨員聲。一曰雲轉起也。
霆：雷餘聲也鈴鈴。所以挺出萬物。从雨廷聲。
霅：霅霅，震電皃。一曰眾言也。从雨，譶省聲。
電：陰陽激燿也。从雨从申。
震：劈歴，振物者。从雨辰聲。《春秋傳》曰：“震夷伯之廟。”
䨮：凝雨，說物者。从雨彗聲。
霄：雨䨘爲霄。从雨肖聲。齊語也。
䨷：稷雪也。从雨𢿱聲。
雹：雨冰也。从雨包聲。
霝：雨零也。从雨，𠱠象𩂣形。《詩》曰：“霝雨其濛。”
𩂣：雨零也。从雨各聲。
零：餘雨也。从雨令聲。
𩆵：小雨財𩂣也。从雨鮮聲。讀若斯。
霢：霢霂，小雨也。从雨脈聲。
霂：霢霂也。从雨沐聲。
𩆑：小雨也。从雨酸聲。
𩃔：微雨也。从雨㦰聲。又讀若芟。
𩅉：小雨也。从雨眾聲。《明堂月令》曰：“𩅉雨。”
霃：久陰也。从雨沈聲。
𩄡：久雨也。从雨兼聲。
𩄙：久雨也。从雨圅聲。
霖：雨三日已往。从雨林聲。
𩂢：霖雨也。南陽謂霖𩂢。从雨㐺聲。
𩄚：雨聲。从雨眞聲。讀若資。
䨞：雨皃。方語也。从雨禹聲。讀若禹。
𩅼：小雨也。从雨僉聲。
霑：雨𩃵也。从雨沾聲。
𩃵：濡也。从雨染聲。
𩅸：屋水流也。从雨畱聲。
屚：屋穿水下也。从雨在尸下。尸者，屋也。
䨣：雨濡革也。从雨从革。讀若膊。
霽：雨止也。从雨齊聲。
霋：霽謂之霋。从雨妻聲。
霩：雨止雲罷皃。从雨郭聲。
露：潤澤也。从雨路聲。
霜：喪也。成物者。从雨相聲。
霚：地气發，天不應。从雨敄聲。
霾：風雨土也。从雨貍聲。《詩》曰：“終風且霾。”
霿：天气下，地不應，曰霿。霿，晦也。从雨瞀聲。
霓：屈虹，青赤，或白色，陰气也。从雨兒聲。
𩅀：寒也。从雨執聲。或曰：早霜。讀若《春秋傳》“墊阨”。
雩：夏祭，樂于赤帝，以祈甘雨也。从雨于聲。
需：𩓣也。遇雨不進，止𩓣也。从雨而聲。《易》曰：“雲上於天，需。”
䨒：水音也。从雨羽聲。
霞：赤雲气也。从雨叚聲。
霏：雨雲皃。从雨非聲。
霎：小雨也。从雨妾聲。
䨴：黮䨴雲黑皃。从雨對聲。
靄：雲皃。从雨，藹省聲。


### 雲部
雲：山川气也。从雨，云象雲回轉形。凡雲之屬皆从雲。
𩃬：雲覆日也。从雲今聲。


### 魚部
魚：水蟲也。象形。魚尾與燕尾相似。凡魚之屬皆从魚。
䲊：魚子已生者。从魚，憜省聲。
鮞：魚子也。一曰魚之美者，東海之鮞。从魚而聲。讀若而。
魼：魚也。从魚去聲。
𩹾：魚。似鼈，無甲，有尾，無足，口在腹下。从魚納聲。
鰨：虛鰨也。从魚𦐇聲。
鱒：赤目魚。从魚尊聲。
𩻜：魚也。从魚猌聲。
鰫：魚也。从魚容聲。
䱬：魚也。从魚胥聲。
鮪：鮥也。《周禮》：“春獻王鮪。”从魚有聲。
䱭：鯍也。《周禮》謂之䱴。从魚恆聲。
𩶡：䱴𩶡也。从魚巟聲。
鮥：叔鮪也。从魚各聲。
鯀：魚也。从魚系聲。
鰥：魚也。从魚眔聲。李陽冰曰：“當从𥊽省。”
鯉：鱣也。从魚里聲。
鱣：鯉也。从魚亶聲。
鱄：魚也。从魚專聲。
鮦：魚名。从魚同聲。一曰𩽵也。讀若絝襱。
𩽵：鮦也。从魚蠡聲。
䱾：魚名。一名鯉，一名鰜。从魚婁聲。
鰜：魚名。从魚兼聲。
鯈：魚名。从魚攸聲。
䱏：魚名。从魚豆聲。
鯾：魚名。从魚便聲。
魴：赤尾魚。从魚方聲。
鱮：魚名。从魚與聲。
鰱：魚名。从魚連聲。
鮍：魚名。从魚皮聲。
䱂：魚名。从魚幼聲。讀若幽。
鮒：魚名。从魚付聲。
𩷏：魚名。从魚坙聲。
𩺀：魚名。从魚𦟝聲。
鱺：魚名。从魚麗聲。
鰻：魚名。从魚曼聲。
鱯：魚名。从魚蒦聲。
魾：大鱯也。其小者名鮡。从魚丕聲。
鱧：鱯也。从魚豊聲。
𩸄：鱧也。从魚果聲。
鱨：揚也。从魚嘗聲。
鱏：魚名。从魚覃聲。傳曰：“伯牙鼓琴，鱏魚出聽。”
鯢：剌魚也。从魚兒聲。
鰼：鰌也。从魚習聲。
鰌：鰼也。从魚酋聲。
鯇：魚名。从魚完聲。
魠：哆口魚也。从魚乇聲。
鮆：飲而不食，刀魚也。九江有之。从魚此聲。
鮀：鮎也。从魚它聲。
鮎：𩷑也。从魚占聲。
𩷑：鮀也。从魚妟聲。
鮷：大鮎也。从魚弟聲。
䲚：魚名。从魚賴聲。
𩻛：魚名。从魚朁聲。
䱵：魚名。从魚翁聲。
䱤：魚名。从魚臽聲。
鱖：魚名。从魚厥聲。
鯫：白魚也。从魚取聲。
鱓：魚名。皮可爲鼓。从魚單聲。
鮸：魚名。出薉邪頭國。从魚免聲。
魵：魚名。出薉邪頭國。从魚分聲。
䲐：魚名。出樂浪潘國。从魚虜聲。
鰸：魚名。狀似蝦，無足，長寸，大如叉股，出遼東。从魚區聲。
鯜：魚名。出樂浪潘國。从魚妾聲。
䰽：魚名。出樂浪潘國。从魚巿聲。
䱡：魚名。出樂浪潘國。从魚匊聲。一曰䱡魚出江東，有兩乳。
魦：魚名。出樂浪潘國。从魚，沙省聲。
鱳：魚名。出樂浪潘國。从魚樂聲。
鮮：魚名。出貉國。从魚，羴省聲。
鰅：魚名。皮有文，出樂浪東暆。神爵四年，初捕收輸考工。周成王時，揚州獻鰅。从魚禺聲。
鱅：魚名。从魚庸聲。
鰂：烏鰂，魚名。从魚則聲。
鮐：海魚名。从魚台聲。
鮊：海魚名。从魚白聲。
鰒：海魚名。从魚复聲。
鮫：海魚，皮可飾刀。从魚交聲。
䲔：海大魚也。从魚畺聲。《春秋傳》曰：“取其䲔鯢。”
鯁：魚骨也。从魚更聲。
鱗：魚甲也。从魚粦聲。
鮏：魚臭也。从魚生聲。
鱢：鮏臭也。从魚喿聲。《周禮》曰：“膳膏鱢。”
鮨：魚䏽醬也。出蜀中。从魚旨聲。一曰鮪魚名。
鮺：藏魚也。南方謂之䰼，北方謂之鮺。从魚，差省聲。
䰼：鮺也。一曰大魚爲鮺，小魚爲䰼。从魚今聲。
鮑：饐魚也。从魚包聲。
魿：蟲連行紆行者。从魚令聲。
鰕：魵也。从魚叚聲。
鰝：大鰕也。从魚高聲。
鯦：當互也。从魚咎聲。
魧：大貝也。一曰魚膏。从魚亢聲。讀若岡。
𩶁：蚌也。从魚丙聲。
鮚：蚌也。从魚吉聲。漢律：會稽郡獻鮚𤖕。
鮅：魚名。从魚必聲。
𩽩：魚名。从魚瞿聲。
鯸：魚名。从魚侯聲。
鯛：骨耑脃也。从魚周聲。
𩷹：烝然𩷹𩷹。从魚卓聲。
鮁：鱣鮪鮁鮁。从魚犮聲。
𩵩：鯕魚。出東萊。从魚夫聲。
鯕：魚名。从魚其聲。
鮡：魚名。从魚兆聲。
𩵏：魚名。从魚匕聲。
鱻：新魚精也。从三魚。不變魚。
鰈：比目魚也。从魚枼聲。
魮：文魮，魚名。从魚比聲。
鰩：文鰩，魚名。从魚䍃聲。


### 𩺰部
𩺰：二魚也。凡𩺰之屬皆从𩺰。
𩼪：捕魚也。从𩺰从水。


### 燕部
燕：玄鳥也。籋口，布翄，枝尾。象形。凡燕之屬皆从燕。


### 龍部
龍：鱗蟲之長。能幽，能明，能細，能巨，能短，能長；春分而登天，秋分而潛淵。从肉，飛之形，童省聲。凡龍之屬皆从龍。
龗：龍也。从龍霝聲。
龕：龍皃。从龍合聲。
䶬：龍耆𦟝上䶬䶬。从龍幵聲。
龖：飛龍也。从二龍。讀若沓。


### 飛部
飛：鳥翥也。象形。凡飛之屬皆从飛。
𩙺：翄也。从飛異聲。


### 非部
非：違也。从飛下翄，取其相背。凡非之屬皆从非。
䨽：別也。从非己聲。
靡：披靡也。从非麻聲。
靠：相違也。从非告聲。
𨻼：牢也。所以拘非也。从非，陛省聲。


### 卂部
卂：疾飛也。从飛而羽不見。凡卂之屬皆从卂。
煢：回疾也。从卂，營省聲。


## 卷十二 (𠃉不至西鹵鹽戶門耳𦣞手𠦬女毋民丿𠂆乁氏氐戈戉我亅珡乚亡匸匚曲甾瓦弓弜弦系)

### 𠃉部
𠃉：玄鳥也。齊魯謂之𠃉。取其鳴自呼。象形。凡𠃉之屬借从𠃉。
孔：通也。从𠃉从子。𠃉，請子之候鳥也。𠃉至而得子，嘉美之也。古人名嘉字子孔。
乳：人及鳥生子曰乳，獸曰產。从孚从𠃉。𠃉者，玄鳥也。《明堂月令》：“玄鳥至之日，祠于高禖，以請子。”故乳从𠃉。請子必以𠃉至之日者，𠃉，春分來，秋分去，開生之候鳥，帝少昊司分之官也。


### 不部
不：鳥飛上翔不下來也。从一，一猶天也。象形。凡不之屬皆从不。
否：不也。从口从不，不亦聲。


### 至部
至：鳥飛从高下至地也。从一，一猶地也。象形。不，上去；而至，下來也。凡至之屬皆从至。
到：至也。从至刀聲。
臻：至也。从至秦聲。
𦥊：忿戾也。从至，至而復遜。遜，遁也。《周書》曰：“有夏氏之民叨𦥊。”𦥊，讀若摯。
臺：觀，四方而高者。从至从之，从高省。與室屋同意。
臸：到也。从二至。


### 西部
西：鳥在巢上。象形。日在西方而鳥棲，故因以爲東西之西。凡西之屬皆从西。
䙵：姓也。从西圭聲。


### 鹵部
鹵：西方鹹地也。从西省，象鹽形。安定有鹵縣。東方謂之㡿，西方謂之鹵。凡鹵之屬皆从鹵。
𪉤：鹹也。从鹵，差省聲。河内謂之𪉤，沛人言若虘。
鹹：銜也。北方味也。从鹵咸聲。


### 鹽部
鹽：鹹也。从鹵監聲。古者，宿沙初作煑海鹽。凡鹽之屬皆从鹽。
盬：河東鹽池。袤五十一里，廣七里，周百十六里。从鹽省，古聲。
鹼：鹵也。从鹽省，僉聲。


### 戶部
戶：護也。半門曰戶。象形。凡戶之屬皆从戶。
扉：戶扇也。从戶非聲。
扇：扉也。从戶，从翄聲。
房：室在㫄也。从戶方聲。
戻：輜車㫄推戶也。从戶大聲。讀與釱同。
戹：隘也。从戶乙聲。
肁：始開也。从戶从聿。
扆：戶牖之閒謂之扆。从戶衣聲。
㧁：閉也。从戶，劫省聲。
扃：外閉之關也。从戶冋聲。


### 門部
門：聞也。从二戶。象形。凡門之屬皆从門。
閶：天門也。从門昌聲。楚人名門曰閶闔。
闈：宮中之門也。从門韋聲。
䦲：䦲謂之樀。樀，廟門也。从門詹聲。
閎：䢽門也。从門厷聲。
閨：特立之戶，上圜下方，有似圭。从門圭聲。
閤：門㫄戶也。从門合聲。
闒：樓上戶也。从門𦐇聲。
閈：門也。从門干聲。汝南平輿里門曰閈。
閭：里門也。从門呂聲。《周禮》：“五家爲比，五比爲閭。”閭，侶也，二十五家相羣侶也。
閻：里中門也。从門臽聲。
闠：市外門也。从門貴聲。
闉：城内重門也。从門垔聲。《詩》曰：“出其闉闍。”
闍：闉闍也。从門者聲。
闕：門觀也。从門欮聲。
閞：門欂櫨也。从門弁聲。
䦏：門扇也。从門介聲。
闔：門扇也。一曰閉也。从門盍聲。
闑：門梱也。从門臬聲。
閾：門榍也。从門或聲。《論語》曰：“行不履閾。”
閬：門高也。从門良聲。巴郡有閬中縣。
闢：開也。从門辟聲。
䦱：闢門也。从門爲聲。《國語》曰：“䦱門而與之言。”
闡：開也。从門單聲。《易》曰：“闡幽。”
開：張也。从門从幵。
闓：開也。从門豈聲。
閜：大開也。从門可聲。大杯亦爲閜。
閘：開閉門也。从門甲聲。
閟：閉門也。从門必聲。《春秋傳》曰：“閟門而與之言。”
閣：所以止扉也。从門各聲。
閒：隟也。从門从月。
𨵌：門傾也。从門阿聲。
閼：遮𢹬也。从門於聲。
𨷱：開閉門利也。从門繇聲。一曰縷十紘也。
䦪：門聲也。从門曷聲。
䦳：門響也。从門郷聲。
闌：門遮也。从門柬聲。
閑：闌也。从門中有木。
閉：闔門也。从門；才，所以歫門也。
閡：外閉也。从門亥聲。
闇：閉門也。从門音聲。
關：以木橫持門戶也。从門𢇅聲。
𨷲：關下牡也。从門龠聲。
闐：盛皃。从門眞聲。
闛：闛闛，盛皃。从門堂聲。
閹：豎也。宮中奄閽閉門者。从門奄聲。
閽：常以昏閉門隸也。从門从昏，昏亦聲。
闚：閃也。从門規聲。
𨷻：妄入宮掖也。从門䜌聲。讀若闌。
𨳌：登也。从門、𠄟。𠄟，古文下字。讀若軍敶之敶。
閃：闚頭門中也。从人在門中。
閱：具數於門中也。从門，說省聲。
闋：事巳，閉門也。从門癸聲。
闞：望也。从門敢聲。
闊：䟽也。从門𣴠聲。
閔：弔者在門也。从門文聲。
闖：馬出門皃。从馬在門中。讀若郴。
闤：市垣也。从門瞏聲。
闥：門也。从門達聲。
閌：閌閬，高門也。从門亢聲。
閥：閥閱，自序也。从門伐聲。義當通用伐。
闃：靜也。从門狊聲。


### 耳部
耳：主聽也。象形。凡耳之屬皆从耳。
𦔮：耳垂也。从耳下垂。象形。《春秋傳》曰“秦公子輒”者，其耳下垂，故以爲名。
𦕒：小垂耳也。从耳占聲。
耽：耳大垂也。从耳冘聲。《詩》曰：“士之耽兮。”
耼：耳曼也。从耳冉聲。
聸：垂耳也。从耳詹聲。南方聸耳之國。
耿：耳箸頰也。从耳，烓省聲。杜林說：耿，光也。从光，聖省。凡字皆左形右聲。杜林非也。
聯：連也。从耳，耳連於頰也；从絲，絲連不絕也。
聊：耳鳴也。从耳卯聲。
聖：通也。从耳呈聲。
聰：察也。从耳怱聲。
聽：聆也。从耳、㥁，壬聲。
聆：聽也。从耳令聲。
職：記微也。从耳戠聲。
聒：驩語也。从耳𠯑聲。
聥：張耳有所聞也。从耳禹聲。
聲：音也。从耳殸聲。殸，籒文磬。
聞：知聞也。从耳門聲。
聘：訪也。从耳甹聲。
聾：無聞也。从耳龍聲。
𢕈：生而聾曰聳。从耳，從省聲。
䏁：益梁之州謂聾爲䏁，秦晉聽而不聞，聞而不達謂之䏁。从耳宰聲。
聵：聾也。从耳貴聲。
聉：無知意也。从耳出聲。讀若孽。
𦘍：吳楚之外，凡無耳者謂之𦘍。言若斷耳爲盟。从耳闋聲。
聅：軍法以矢貫耳也。从耳从矢。《司馬法》曰：“小罪聅，中罪刖，大罪剄。”
聝：軍戰斷耳也。《春秋傳》曰：“以爲俘聝。”从耳或聲。
䎳：𡐦耳也。从耳月聲。
𦗕：乘輿金馬耳也。从耳麻聲。讀若渳水。一曰若《月令》靡草之靡。
耹：《國語》曰：“回禄信於耹遂。”闕。
聑：安也。从二耳。
聶：附耳私小語也。从三耳。
聱：不聽也。从耳敖聲。


### 𦣞部
𦣞：𩔞也。象形。凡𦣞之屬皆从𦣞。
巸：廣𦣞也。从𦣞巳聲。


### 手部
手：拳也。象形。凡手之屬皆从手。
掌：手中也。从手尚聲。
拇：將指也。从手母聲。
指：手指也。从手旨聲。
拳：手也。从手𠔉聲。
𢯲：手𢯲也。楊雄曰：“𢯲，握也。”从手𥄗聲。
攕：好手皃。《詩》曰：“攕攕女手。”从手韱聲。
揱：人臂皃。从手削聲。《周禮》曰：“輻欲其揱。”
摳：繑也。一曰摳衣升堂。从手區聲。
攐：摳衣也。从手褰聲。
撎：舉手下手也。从手壹聲。
揖：攘也。从手咠聲。一曰手箸胷曰揖。
攘：推也。从手襄聲。
拱：斂手也。从手共聲。
撿：拱也。从手僉聲。
𢳎：首至地也。从手、𠦪。𠦪音忽。
捾：搯捾也。从手官聲。一曰援也。
搯：捾也。从手舀聲。《周書》曰：“師乃搯。”搯者，拔兵刃以習擊刺。《詩》曰：“左旋右搯。”
㧬：𢹬也。从手𢀜聲。
推：排也。从手隹聲。
捘：推也。从手夋聲。《春秋傳》曰：“捘衞侯之手。”
排：擠也。从手非聲。
擠：排也。从手齊聲。
抵：擠也。从手氐聲。
摧：擠也。从手崔聲。一曰挏也，一曰折也。
拉：摧也。从手立聲。
挫：摧也。从手𡋲聲。
扶：左也。从手夫聲。
𢪇：扶也。从手爿聲。
持：握也。从手寺聲。
挈：縣持也。从手㓞聲。
拑：脅持也。从手甘聲。
揲：閱持也。从手枼聲。
摯：握持也。从手从執。
操：把持也。从手喿聲。
㩴：爪持也。从手瞿聲。
捦：急持衣䘳也。从手金聲。
搏：索持也。一曰至也。从手尃聲。
據：杖持也。从手豦聲。
攝：引持也。从手聶聲。
𢪈：并持也。从手冄聲。
抪：捫持也。从手布聲。
挾：俾持也。从手夾聲。
捫：撫持也。从手門聲。《詩》曰：“莫捫朕舌。”
㩜：撮持也。从手監聲。
擸：理持也。从手巤聲。
握：搤持也。从手屋聲。
撣：提持也。从手單聲。讀若行遟驒驒。
把：握也。从手巴聲。
搹：把也。从手鬲聲。
拏：牽引也。从手奴聲。
攜：提也。从手雟聲。
提：挈也。从手是聲。
𢬴：拈也。从手𦔮聲。
拈：𢬴也。从手占聲。
摛：舒也。从手离聲。
捨：釋也。从手舍聲。
擪：一指按也。从手厭聲。
按：下也。从手安聲。
控：引也。从手空聲。《詩》曰：“控于大邦。”匈奴名引弓控弦。
揗：摩也。从手盾聲。
掾：緣也。从手彖聲。
𢫦：拊也。从手百聲。
拊：揗也。从手付聲。
掊：把也。今鹽官入水取鹽爲掊。从手咅聲。
捋：取易也。从手寽聲。
撩：理也。从手尞聲。
措：置也。从手昔聲。
插：刺肉也。从手从臿。
掄：擇也。从手侖聲。
擇：柬選也。从手睪聲。
捉：搤也。从手足聲。一曰握也。
搤：捉也。从手益聲。
挻：長也。从手从延，延亦聲。
揃：搣也。从手前聲。
搣：㧗也。从手烕聲。
㧗：捽也。从手此聲。
揤：捽也。从手卽聲。魏郡有揤裴侯國。
捽：持頭髮也。从手卒聲。
撮：四圭也。一曰兩指撮也。从手最聲。
𡙳：撮也。从手，𥷤省聲。
摕：撮取也。从手帶聲。讀若《詩》曰“螮蝀在東”。
捊：引取也。从手孚聲。
揜：自關以東謂取曰揜。一曰覆也。从手弇聲。
授：予也。从手从受，受亦聲。
承：奉也。受也。从手从卪从𠬞。
挋：給也。从手臣聲。一曰約也。
㨷：拭也。从手堇聲。
攩：朋羣也。从手黨聲。
接：交也。从手妾聲。
㧊：㨷也。从手巿聲。
挏：𢹬引也。漢有挏馬官，作馬酒。从手同聲。
招：手呼也。从手、召。
撫：安也。从手無聲。一曰循也。
捪：撫也。从手昏聲。一曰摹也。
揣：量也。从手耑聲。度高曰揣。一曰捶之。
抧：開也。从手只聲。讀若抵掌之抵。
摜：習也。从手貫聲。《春秋傳》曰：“摜瀆鬼神。”
投：擿也。从手从殳。
擿：搔也。从手適聲。一曰投也。
搔：括也。从手蚤聲。
扴：刮也。从手介聲。
摽：擊也。从手票聲。一曰挈門壯也。
挑：撓也。从手兆聲。一曰摷也。《國語》曰：“卻至挑夭。”
抉：挑也。从手夬聲。
撓：擾也。从手堯聲。一曰捄也。
𢹎：煩也。从手夒聲。
挶：𢧢持也。从手局聲。
据：𢧢挶也。从手居聲。
擖：刮也。从手葛聲。一曰撻也。
摘：拓果樹實也。从手啻聲。一曰指近之也。
搳：擖也。从手害聲。
摲：暫也。从手斬聲。
拹：摺也。从手劦聲。一曰拉也。
摺：敗也。从手習聲。
揫：束也。从手秋聲。《詩》曰：“百祿是揫。”
摟：曳、聚也。从手婁聲。
抎：有所失也。《春秋傳》曰：“抎子，辱矣。”从手云聲。
披：从㫄持曰披。从手皮聲。
𤸪：引縱曰𤸪。从手，瘛省聲。
㧘：積也。《詩》曰：“助我舉㧘。”搣頰㫄也。从手此聲。
掉：搖也。从手卓聲。《春秋傳》曰：“尾大不掉。”
搖：動也。从手䍃聲。
搈：動搈也。从手容聲。
𢴧：當也。从手貳聲。
揂：聚也。从手酋聲。
掔：固也。从手臤聲。讀若《詩》“赤舃掔掔”。
捀：奉也。从手夆聲。
𢹏：對舉也。从手輿聲。
揚：飛舉也。从手昜聲。
擧：對舉也。从手與聲。
掀：舉出也。从手欣聲。《春秋傳》曰：“掀公出於淖。”
揭：高舉也。从手曷聲。
抍：上舉也。从手升聲。《易》曰：“抍馬，壯，吉。”
振：舉救也。从手辰聲。一曰奮也。
扛：橫關對舉也。从手工聲。
扮：握也。从手分聲。讀若粉。
撟：舉手也。从手喬聲。一曰撟，擅也。
捎：自關巳西，凡取物之上者爲撟捎。从手肖聲。
𢹬：抱也。从手雝聲。
擩：染也。从手需聲。《周禮》：“六曰擩祭。”
揄：引也。从手俞聲。
搫：搫擭，不正也。从手般聲。
擭：搫擭也。一曰布擭也，一曰握也。从手蒦聲。
拚：拊手也。从手弁聲。
擅：專也。从手亶聲。
揆：葵也。从手癸聲。
擬：度也。从手疑聲。
損：減也。从手員聲。
失：縱也。从手乙聲。
挩：解挩也。从手兌聲。
撥：治也。从手發聲。
挹：抒也。从手邑聲。
抒：挹也。从手予聲。
抯：挹也。从手且聲。讀若樝棃之樝。
攫：扟也。从手矍聲。
扟：从上挹也。从手卂聲。讀若莘。
拓：拾也。陳、宋語。从手石聲。
攈：拾也。从手麇聲。
拾：掇也。从手合聲。
掇：拾取也。从手叕聲。
擐：貫也。从手瞏聲。《春秋傳》曰：“擐甲執兵。”
揯：引、急也。从手恆聲。
摍：蹴引也。从手宿聲。
㨜：相援也。从手虔聲。
援：引也。从手爰聲。
㩅：引也。从手畱聲。
擢：引也。从手翟聲。
拔：擢也。从手犮聲。
揠：拔也。从手匽聲。
擣：手推也。一曰築也。从手𠷎聲。
攣：係也。从手䜌聲。
挺：拔也。从手廷聲。
㩃：拔取也。南楚語。从手寒聲。《楚詞》曰：“朝㩃批之木蘭。”
探：遠取之也。从手罙聲。
撢：探也。从手覃聲。
捼：推也。从手委聲。一曰兩手相切摩也。
撆：別也。一曰擊也。从手敝聲。
㨔：搖也。从手咸聲。
搦：按也。从手弱聲。
掎：偏引也。从手奇聲。
揮：奮也。从手軍聲。
摩：研也。从手麻聲。
𢱧：反手擊也。从手𣬉聲。
攪：亂也。从手覺聲。《詩》曰：“祇攪我心。”
搑：推擣也。从手茸聲。
撞：卂擣也。从手童聲。
㧢：就也。从手因聲。
扔：因也。从手乃聲。
括：絜也。从手𠯑聲。
抲：抲撝也。从手可聲。《周書》曰：“盡執，抲。”
擘：撝也。从手辟聲。
撝：裂也。从手爲聲。一曰手指也。
捇：裂也。从手赤聲。
扐：《易》筮，再扐而後卦。从手力聲。
技：巧也。从手支聲。
摹：規也。从手莫聲。
拙：不巧也。从手出聲。
㧺：縫指㧺也。一曰韜也。从手沓聲。讀若眔。
摶：圜也。从手專聲。
㨡：手推之也。从手圂聲。
捄：盛土於梩中也。一曰擾也。《詩》曰：“捄之陾陾。”从手求聲。
拮：手口共有所作也。从手吉聲。《詩》曰：“予手拮据。”
搰：掘也。从手骨聲。
掘：搰也。从手屈聲。
掩：斂也。小上曰掩。从手奄聲。
摡：滌也。从手旣聲。《詩》曰：“摡之釜鬵。”
揟：取水沮也。从手胥聲。武威有揟次縣。
播：穜也。一曰布也。从手番聲。
挃：穫禾聲也。从手至聲。《詩》曰：“穫之挃挃。”
㨖：剌也。从手致聲。一曰剌之財至也。
扤：動也。从手兀聲。
抈：折也。从手月聲。
摎：縛殺也。从手翏聲。
撻：鄉飲酒，罰不敬，撻其背。从手達聲。
掕：止馬也。从手夌聲。
抨：撣也。从手平聲。
捲：气勢也。从手卷聲。《國語》曰：“有捲勇。”一曰捲，收也。
扱：收也。从手及聲。
摷：拘擊也。从手巢聲。
挨：擊背也。从手矣聲。
撲：挨也。从手菐聲。
𢶡：㫄擊也。从手敫聲。
扚：疾擊也。从手勺聲。
抶：笞擊也。从手失聲。
扺：側擊也。从手氏聲。
抰：以車鞅擊也。从手央聲。
㨐：衣上擊也。从手𠈃聲。
捭：兩手擊也。从手卑聲。
捶：以杖擊也。从手垂聲。
搉：敲擊也。从手隺聲。
摬：中擊也。从手竟聲。
拂：過擊也。从手弗聲。
摼：擣頭也。从手堅聲。讀若“鏗尔舍瑟而作”。
抌：深擊也。从手冘聲。讀若告言不正曰抌。
㩓：傷擊也。从手、毀，毀亦聲。
擊：攴也。从手毄聲。
扞：忮也。从手干聲。
抗：扞也。从手亢聲。
捕：取也。从手甫聲。
簎：剌也。从手，籍省聲。《周禮》曰：“簎魚鼈。”
撚：執也。从手然聲。一曰蹂也。
挂：畫也。从手圭聲。
拕：曳也。从手它聲。
捈：臥引也。从手余聲。
抴：捈也。从手世聲。
揙：撫也。从手扁聲。
撅：从手有所把也。从手厥聲。
攎：挐持也。从手盧聲。
挐：持也。从手如聲。
搵：沒也。从手𥁕聲。
搒：掩也。从手㫄聲。
挌：擊也。从手各聲。
拲：兩手同械也。从手从共，共亦聲。《周禮》：“上辠，梏拲而桎。”
掫：夜戒守，有所擊。从手取聲。《春秋傳》曰：“賓將掫。”
捐：棄也。从手肙聲。
掤：所以覆矢也。从手朋聲。《詩》曰：“抑釋掤忌。”
扜：指麾也。从手亏聲。
𪎮：旌旗，所以指麾也。从手靡聲。
捷：獵也。軍獲得也。从手疌聲。《春秋傳》曰：“齊人來獻戎捷。”
扣：牽馬也。从手口聲。
掍：同也。从手昆聲。
𢯱：眾意也。一曰求也。从手叜聲。《詩》曰：“束矢其𢯱。”
換：易也。从手奐聲。
掖：以手持人臂投地也。从手夜聲。一曰臂下也。
摦：橫大也。从手瓠聲。
攙：剌也。从手毚聲。
搢：插也。从手晉聲。搢紳前史皆作薦紳。
掠：奪取也。从手京聲。本音亮。《唐韻》或作擽。
掐：爪刺也。从手臽聲。
捻：指捻也。从手念聲。
拗：手拉也。从手幼聲。
摵：捎也。从手戚聲。
捌：方言云：無齒杷。从手別聲。
攤：開也。从手難聲。
拋：棄也。从手从尤从力，或从手𠠵聲。案：《左氏傳》通用摽。《詩》：“摽有梅。”摽，落也。義亦同。
摴：舒也。又，摴蒲，戲也。从手雩聲。
打：擊也。从手丁聲。


### 𠦬部
𠦬：背呂也。象脅肋也。凡𠦬之屬皆从𠦬。
脊：背呂也。从𠦬从肉。


### 女部
女：婦人也。象形。王育說。凡女之屬皆从女。
姓：人所生也。古之神聖母，感天而生子，故稱天子。从女从生，生亦聲。《春秋傳》曰：“天子因生以賜姓。”
姜：神農居姜水，以爲姓。从女羊聲。
姬：黃帝居姬水，以爲姓。从女𦣞聲。
姞：黃帝之後百䱔姓，后稷妃家也。从女吉聲。
嬴：少昊氏之姓也。从女，羸省聲。
姚：虞舜居姚虛，因以爲姓。从女兆聲。或爲姚，嬈也。《史篇》以爲：姚，易也。
嬀：虞舜居嬀汭，因以爲氏。从女爲聲。
妘：祝融之後姓也。从女云聲。
姺：殷諸侯爲亂，疑姓也。从女先聲。《春秋傳》曰：“商有姺邳。”
㜣：人姓也。从女然聲。
𡚽：人姓也。从女丑聲。《商書》曰：“無有作𡚽。”
娸：人姓也。从女其聲。杜林說：娸，醜也。
奼：少女也。从女乇聲。
媒：謀也，謀合二姓。从女某聲。
妁：酌也，斟酌二姓也。从女勺聲。
嫁：女適人也。从女家聲。
娶：取婦也。从女从取，取亦聲。
婚：婦家也。《禮》：娶婦以昏時，婦人陰也，故曰婚。从女从昏，昏亦聲。
姻：壻家也。女之所因，故曰姻。从女从因，因亦聲。
妻：婦與夫齊者也。从女从屮从又。又，持事，妻職也。
婦：服也。从女持帚灑掃也。
妃：匹也。从女己聲。
媲：妃也。从女𣬉聲。
妊：孕也。从女从壬，壬亦聲。
娠：女妊身動也。从女辰聲。《春秋傳》曰：“后緡方娠。”一曰宮婢女隸謂之娠。
媰：婦人妊身也。从女芻聲。《周書》曰：“至于媰婦。”
𡢎：生子齊均也。从女从生，免聲。
嫛：婗也。从女殹聲。
婗：嫛婗也。从女兒聲。一曰婦人惡皃。
母：牧也。从女，象褱子形。一曰象乳子也。
嫗：母也。从女區聲。
媼：女老偁也。从女𥁕聲。讀若奧。
姁：嫗也。从女句聲。
姐：蜀謂母曰姐，淮南謂之社。从女且聲。
姑：夫母也。从女古聲。
威：姑也。从女从戌。漢律曰：“婦告威姑。”
妣：殁母也。从女比聲。
姊：女兄也。从女𠂔聲。
妹：女弟也。从女未聲。
娣：女弟也。从女从弟，弟亦聲。
媦：楚人謂女弟曰媦。从女胃聲。《公羊傳》曰：“楚王之妻媦。”
㛮：兄妻也。从女叜聲。
姪：兄之女也。从女至聲。
姨：妻之女弟同出爲姨。从女夷聲。
妿：女師也。从女加聲。杜林說：加教於女也。讀若阿。
娒：女師也。从女𣫭聲。讀若母。
媾：重㛰也。从女冓聲。《易》曰：“匪寇，㛰媾。”
姼：美女也。从女多聲。
妭：婦人美也。从女犮聲。
㜎：女隸也。从女奚聲。
婢：女之卑者也。从女从卑，卑亦聲。
奴：奴、婢，皆古之辠人也。《周禮》曰：“其奴，男子入于辠隸，女子入于舂藁。”从女从又。
㚤：婦官也。从女弋聲。
媊：甘氏《星經》曰：“太白上公，妻曰女媊。女媊居南斗，食厲，天下祭之。曰明星。”从女前聲。
媧：古之神聖女，化萬物者也。从女咼聲。
娀：帝高辛之妃，偰母號也。从女戎聲。《詩》曰：“有娀方將。”
娥：帝堯之女，舜妻娥皇字也。秦晉謂好曰娙娥。从女我聲。
嫄：台國之女，周棄母字也。从女原聲。
嬿：女字也。从女燕聲。
妸：女字也。从女可聲。讀若阿。
𡡓：女字也。《楚詞》曰：“女𡡓之嬋媛。”賈侍中說：楚人謂姊爲𡡓。从女須聲。
婕：女字也。从女疌聲。
嬩：女字也。从女與聲。讀若余。
孁：女字也。从女霝聲。
嫽：女字也。从女尞聲。
㛄：女字也。从女衣聲。讀若衣。
婤：女字也。从女周聲。
姶：女字也。从女合聲。《春秋傳》曰：“嬖人婤姶。”一曰無聲。
妀：女字也。从女己聲。
妵：女字也。从女主聲。
𡚮：女字也。从女久聲。
㛅：女號也。从女耳聲。
始：女之初也。从女台聲。
媚：說也。从女眉聲。
嫵：𡡾也。从女無聲。
媄：色好也。从女从美，美亦聲。
㜅：𡡾也。从女畜聲。
嫷：南楚之外謂好曰嫷。从女隋聲。
姝：好也。从女朱聲。
好：美也。从女、子。
嬹：說也。从女興聲。
嬮：好也。从女厭聲。
𡚾：好也。从女殳聲。《詩》曰：“靜女其𡚾。”
姣：好也。从女交聲。
嬽：好也。从女𡚇聲。讀若蜀郡布名。
娧：好也。从女兌聲。
媌：目裏好也。从女苗聲。
嫿：靜好也。从女畫聲。
婠：體德好也。从女官聲。讀若楚卻宛。
娙：長好也。从女坙聲。
㜺：白好也。从女贊聲。
𡡗：順也。从女𤔔聲。《詩》曰：“婉兮𡡗兮。”
妴：婉也。从女夗聲。
婉：順也。从女宛聲。《春秋傳》曰：“太子痤婉。”
𡜝：直項皃。从女同聲。
嫣：長皃。从女焉聲。
㚩：弱長皃。从女冄聲。
嫋：㚩也。从女从弱。
孅：銳細也。从女韱聲。
嫇：嬰嫇也。从女冥聲。一曰嫇嫇，小人皃。
媱：曲肩行皃。从女䍃聲。
嬛：材緊也。从女瞏聲。《春秋傳》曰：“嬛嬛在疚。”
姽：閑體，行姽姽也。从女危聲。
委：委隨也。从女从禾。
婐：㛂也。一曰女侍曰婐。讀若騧，或若委。从女果聲。孟軻曰：“舜爲天子，二女婐。”
㛂：婐㛂也。一曰弱也。从女𠂬聲。
㚲：小弱也。一曰女輕薄善走也。一曰多技藝也。从女占聲。或讀若占。
𡝫：妗也。从女沾聲。
妗：𡝫妗也。一曰善笑皃。从女今聲。
孂：竦身也。从女簋聲。讀若《詩》“糾糾葛屨”。
婧：竦立也。从女青聲。一曰有才也。讀若韭菁。
妌：靜也。从女井聲。
姂：婦人皃。从女乏聲。
嫙：好也。从女旋聲。
䶒：材也。从女齊聲。
姡：面醜也。从女𠯑聲。
嬥：直好皃。一曰嬈也。从女翟聲。
嫢：媞也。从女規聲。讀若癸。秦晉謂細爲嫢。
媞：諦也。一曰妍黠也。一曰江淮之閒謂母曰媞。从女是聲。
婺：不繇也。从女敄聲。
嫺：雅也。从女閒聲。
媐：說樂也。从女巸聲。
婜：美也。从女臤聲。
娛：樂也。从女吳聲。
娭：戲也。从女矣聲。一曰卑賤名也。
媅：樂也。从女甚聲。
娓：順也。从女尾聲。讀若𡡾。
嫡：孎也。从女啻聲。
孎：謹也。从女屬聲。讀若人不孫爲孎。
𡟰：宴𡟰也。从女冤聲。
媕：女有心媕媕也。从女弇聲。
媣：諟也。从女染聲。
嫥：壹也。从女專聲。一曰嫥嫥。
如：从隨也。从女从口。
嫧：齊也。从女責聲。
娕：謹也。从女束聲。讀若謹敕數數。
嬐：敏疾也。一曰莊敬皃。从女僉聲。
嬪：服也。从女賓聲。
𡠗：至也。从女執聲。《周書》曰：“大命不𡠗。”讀若摯同。一曰《虞書》雉𡠗。
㛥：俛伏也。从女沓聲。一曰伏意。
妟：安也。从女、日。《詩》曰：“以妟父母。”
嬗：緩也。从女亶聲。一曰傳也。
嫴：𠈃任也。从女辜聲。
媻：奢也。从女般聲。
娑：舞也。从女沙聲。《詩》曰：“市也媻娑。”
姷：耦也。从女有聲。讀若祐。
姰：鈞適也。男女併也。从女旬聲。
姕：婦人小物也。从女此聲。《詩》曰：“屢舞姕姕。”
妓：婦人小物也。从女支聲。讀若跂行。
嬰：頸飾也。从女、賏。賏，其連也。
𡛝：三女爲𡛝。𡛝，美也。从女，𣦼省聲。
媛：美女也。人所援也。从女从爰。爰，引也。《詩》曰：“邦之媛兮。”
娉：問也。从女甹聲。
娽：隨從也。从女彔聲。
妝：飾也。从女，牀省聲。
孌：慕也。从女䜌聲。
媟：嬻也。从女枼聲。
嬻：媟嬻也。从女賣聲。
䆯：短面也。从女窡聲。
嬖：便嬖、愛也。从女辟聲。
𡢖：難也。从女毄聲。
妎：妒也。从女介聲。
妒：婦妒夫也。从女戶聲。
媢：夫妒婦也。从女冒聲。一曰相視也。
𡝩：巧也。一曰女子笑皃。《詩》曰：“桃之𡝩𡝩。”从女芺聲。
佞：巧讇高材也。从女，信省。
嫈：小心態也。从女，熒省聲。
嫪：婟也。从女翏聲。
婟：嫪也。从女固聲。
姿：態也。从女次聲。
㜘：嬌也。从女虘聲。
妨：害也。从女方聲。
妄：亂也。从女亡聲。
媮：巧黠也。从女俞聲。
𡜂：𡜂鹵，貪也。从女污聲。
娋：小小侵也。从女肖聲。
㛆：量也。从女朶聲。
妯：動也。从女由聲。
嫌：不平於心也。一曰疑也。从女兼聲。
𡞞：減也。从女省聲。
婼：不順也。从女若聲。《春秋傳》曰：“叔孫婼。”
婞：很也。从女幸聲。《楚詞》曰：“鯀婞直。”
嫳：易使怒也。从女敝聲。讀若擊撆。
嫸：好枝格人語也。一曰靳也。从女善聲。
娺：疾悍也。从女叕聲。讀若唾。
㜝：含怒也。一曰難知也。从女酓聲。《詩》曰：“碩大且㜝。”
娿：媕娿也。从女阿聲。
姸：技也。一曰不省録事。一曰難侵也。一曰惠也。一曰安也。从女幵聲。讀若研。
娃：圜深目皃。或曰吳楚之閒謂好曰娃。从女圭聲。
𨻤：不𡡾，前却𨻤𨻤也。从女陝聲。
妜：鼻目閒皃。讀若煙火炔炔。从女，決省聲。
孈：愚戇多態也。从女巂聲。讀若隓。
㜇：不說也。从女恚聲。
嫼：怒皃。从女黑聲。
𡛟：輕也。从女戉聲。
嫖：輕也。从女𤐫聲。
㛗：訬疾也。从女𡋲聲。
姎：女人自偁，我也。从女央聲。
媁：不說皃。从女韋聲。
婎：姿婎，姿也。从女隹也。一曰醜也。
娹：有守也。从女弦聲。
媥：輕皃。从女扁聲。
嫚：侮易也。从女曼聲。
㛼：疾言失次也。从女臿聲。讀若懾。
嬬：弱也。一曰下妻也。从女需聲。
娝：不肖也。从女否聲。讀若竹皮箁。
嬯：遟鈍也。从女臺聲。闒嬯亦如之。
㜤：下志貪頑也。从女覃聲。讀若深。
㜗：婪也。从女參聲。
婪：貪也。从女林聲。杜林說：卜者黨相詐驗爲婪。讀若潭。
嬾：懈也，怠也。一曰臥也。从女賴聲。
婁：空也。从母、中、女，空之意也。一曰婁，務也。
娎：娎㛍也。从女折聲。
㛍：得志㛍㛍。一曰㛍息也，一曰少气也。从女夾聲。
嬈：苛也。一曰擾、戲弄也，一曰嬥也。从女堯聲。
𡢕：惡也。一曰人皃。从女毀聲。
姍：誹也。一曰翼便也。从女，𠛹省聲。
𡞜：醜也。一曰老嫗也。从女酋聲。讀若蹴。
𡠜：𡠜母，都醜也。从女莫聲。
婓：往來婓婓也。一曰醜皃。从女非聲。
孃：煩擾也。一曰肥大也。从女襄聲。
嬒：女黑色也。从女會聲。《詩》曰：“嬒兮蔚兮。”
媆：好皃。从女耎聲。
㛪：誣挐也。从女奄聲。
㜮：過差也。从女監聲。《論語》曰：“小人窮斯㜮矣。”
嫯：侮易也。从女敖聲。
婬：私逸也。从女㸒聲。
姘：除也。漢律：“齊人予妻婢姦曰姘。”从女幷聲。
奸：犯婬也。从女从干，干亦聲。
姅：婦人汚也。从女半聲。漢律：“見姅變，不得侍祠。”
娗：女出病也。从女廷聲。
婥：女病也。从女卓聲。
娷：諉也。从女垂聲。
㛴：有所恨也。从女𡿺聲。今汝南人有所恨曰㛴。
媿：慙也。从女鬼聲。
奻：訟也。从二女。
姦：私也。从三女。
嬙：婦官也。从女，牆省聲。
妲：女字。妲己，紂妃。从女旦聲。
嬌：姿也。从女喬聲。
嬋：嬋娟，態也。从女單聲。
娟：嬋娟也。从女肙聲。
嫠：無夫也。从女𠩺聲。
姤：偶也。从女后聲。


### 毋部
毋：止之也。从女，有奸之者。凡毋之屬皆从毋。
毐：人無行也。从士从毋。賈侍中說：秦始皇母與嫪毐淫，坐誅，故世罵淫曰嫪毐。讀若娭。


### 民部
民：眾萌也。从古文之象。凡民之屬皆从民。
氓：民也。从民亡聲。讀若盲。


### 丿部
丿：右戾也。象左引之形。凡丿之屬皆从丿。
乂：芟艸也。从丿从乀，相交。
弗：撟也。从丿从乀，从韋省。
乀：左戾也。从反丿。讀與弗同。


### 𠂆部
𠂆：抴也。明也。象抴引之形。凡𠂆之屬皆从𠂆。虒字从此。
弋：橜也。象折木衺銳著形。从𠂆，象物挂之也。


### 乁部
乁：流也。从反𠂆。讀若移。凡乁之屬皆从乁。
也：女陰也。象形。


### 氏部
氏：巴蜀山名岸脅之㫄箸欲落𡐦者曰氏，氏崩，聞數百里。象形，乁聲。凡氏之屬皆从氏。楊雄賦：響若氏隤。
氒：木本。从氏。大於末。讀若厥。


### 氐部
氐：至也。从氏下箸一。一，地也。凡氐之屬皆从氐。
𣱐：臥也。从氐垔聲。
㲳：觸也。从氐失聲。
𣱓：闕。


### 戈部
戈：平頭𢧢也。从弋，一橫之。象形。凡戈之屬皆从戈。
肈：上諱。
𢦦：兵也。从戈从甲。
戣：《周禮》：侍臣執戣，立于東垂。兵也。从戈癸聲。
𢧀：盾也。从戈旱聲。
𢧢：有枝兵也。从戈、倝。《周禮》：“𢧢，長丈六尺。”讀若棘。
戛：𢧢也。从戈从𦣻。讀若棘。
賊：敗也。从戈則聲。
戍：守邊也。从人持戈。
戰：鬬也。从戈單聲。
戲：三軍之偏也。一曰兵也。从戈䖒聲。
𢧄：利也。一曰剔也。从戈呈聲。
或：邦也。从囗从戈，以守一。一，地也。
𢧵：斷也。从戈雀聲。
𢦟：殺也。从戈今聲。《商書》曰：“西伯旣𢦟黎。”
戕：搶也。他國臣來弑君曰戕。从戈爿聲。
戮：殺也。从戈翏聲。
戡：刺也。从戈甚聲。
戭：長搶也。从戈寅聲。《春秋傳》有擣戭。
𢦔：傷也。从戈才聲。
戩：滅也。从戈晉聲。《詩》曰：“實始戩商。”
㦰：絕也。一曰田器。从从持戈。古文讀若咸。讀若《詩》云“攕攕女手”。
武：楚莊王曰：“夫武，定功戢兵。故止戈爲武。”
戢：藏兵也。从戈咠聲。《詩》曰：“載戢干戈。”
戠：闕。从戈从音。
戔：賊也。从二戈。《周書》曰：“戔戔巧言。”


### 戉部
戉：斧也。从戈𠄌聲。《司馬法》曰：“夏執玄戉，殷執白戚，周左杖黃戉，右秉白髦。”凡戉之屬皆从戉。”
戚：戉也。从戉尗聲。


### 我部
我：施身自謂也。或說我，頃頓也。从戈从𠄒。𠄒，或說古垂字。一曰古殺字。凡我之屬皆从我。
義：己之威儀也。從我、羊。


### 亅部
亅：鉤逆者謂之亅。象形。凡亅之屬皆从亅。讀若橜。
𠄌：鉤識也。从反亅。讀若捕鳥罬。


### 珡部
珡：禁也。神農所作。洞越。練朱五弦，周加二弦。象形。凡珡之屬皆从珡。
瑟：庖犧所作弦樂也。从珡必聲。
琵：琵琶，樂器。从珡比聲。
琶：琵琶也。从珡巴聲。義當用枇杷。


### 乚部
乚：匿也，象𨒅曲隱蔽形。凡乚之屬皆从乚。讀若隱。
直：正見也。从乚从十从目。


### 亡部
亡：逃也。从人从乚。凡亡之屬皆从亡。
乍：止也，一曰亡也。从亡从一。
望：出亡在外，望其還也。从亡，朢省聲。
無：亡也。从亡無聲。
匃：气也。逯安說：亡人爲匄。


### 匸部
匸：衺徯，有所俠藏也。从乚，上有一覆之。凡匸之屬皆从匸。讀與傒同。
區：踦區，藏匿也。从品在匸中。品，眾也。
匿：亡也。从匸若聲。讀如羊騶箠。
㔷：側逃也。从匸丙聲。一曰箕屬。
匽：匿也。从匸妟聲。
医：盛弓弩矢器也。从匸从矢。《國語》曰：“兵不解医。”
匹：四丈也。从八、匸。八揲一匹，八亦聲。


### 匚部
匚：受物之器。象形。凡匚之屬皆从匚。讀若方。
匠：木工也。从匚从斤。斤，所以作器也。
匧：藏也。从匚夾聲。
匡：飲器，筥也。从匚㞷聲。
匜：似羹魁，柄中有道，可以注水。从匚也聲。
匴：渌米籔也。从匚算聲。
㔶：小桮也。从匚𥫔聲。
匪：器，似竹筐。从匚非聲。《逸周書》曰：“實玄黃于匪。”
𠥐：古器也。从匚倉聲。
𠤼：田器也。从匚攸聲。
㔴：田器也。从匚異聲。
匫：古器也。从匚曶聲。
匬：甌，器也。从匚俞聲。
匱：匣也。从匚貴聲。
匵：匱也。从匚賣聲。
匣：匱也。从匚甲聲。
匯：器也。从匚淮聲。
柩：棺也。从匚从木，久聲。
匰：宗廟盛主器也。《周禮》曰：“祭祀共匰主。”从匚單聲。


### 曲部
曲：象器曲受物之形。或說曲，蠶薄也。凡曲之屬皆从曲。
㻃：骫曲也。从曲玉聲。
𤔱：古器也。从曲舀聲。


### 甾部
甾：東楚名缶曰甾。象形。凡甾之屬皆从甾。
疀：𣂀也，古田器也。从甾疌聲。
𤲙：𤳊屬，蒲器也，所以盛穜。从甾弁聲。
𤳊：㠷也。从甾并聲。杜林以爲竹筥，楊雄以爲蒲器。讀若軿。
𧇄：𦉈也。从甾虍聲。讀若盧同。


### 瓦部
瓦：土器已燒之總名。象形。凡瓦之屬皆从瓦。
瓬：周家搏埴之工也。从瓦方聲。讀若㧚破之㧚。
甄：匋也。从瓦垔聲。
甍：屋棟也。从瓦，夢省聲。
甑：甗也。从瓦曾聲。
甗：甑也。一曰穿也。从瓦鬳聲。讀若言。
瓵：甌瓿謂之瓵。从瓦台聲。
瓽：大盆也。从瓦尚聲。
甌：小盆也。从瓦區聲。
瓮：罌也。从瓦公聲。
瓨：似罌，長頸。受十升。讀若洪。从瓦工聲。
㼝：小盂也。从瓦夗聲。
瓴：瓮，似瓶也。从瓦令聲。
㼰：罌謂之㼰。从瓦卑聲。
甂：似小瓿。大口而卑。用食。从瓦扁聲。
瓿：甂也。从瓦咅聲。
㼸：器也。从瓦容聲。
甓：瓴甓也。从瓦辟聲。《詩》曰：“中唐有甓。”
甃：井壁也。从瓦秋聲。
甈：康瓠，破罌。从瓦臬聲。
㼽：瑳垢瓦石。从瓦爽聲。
㼲：蹈瓦聲。从瓦耎聲。
𤬯：治橐榦也。从瓦今聲。
𤭢：破也。从瓦卒聲。
瓪：敗也。从瓦反聲。
瓷：瓦器。从瓦次聲。
瓻：酒器。从瓦，稀省聲。


### 弓部
弓：以近窮遠。象形。古者揮作弓。《周禮》六弓：王弓、弧弓以射甲革甚質；夾弓、庾弓以射干矦鳥獸；唐弓、大弓以授學射者。凡弓之屬皆从弓。
弴：畫弓也。从弓𦎫聲。
弭：弓無緣，可以解轡紛者。从弓耳聲。
弲：角弓也，洛陽名弩曰弲。从弓肙聲。
弧：木弓也。从弓瓜聲。一曰往體寡，來體多曰弧。
弨：弓反也。从弓召聲。《詩》曰：“彤弓弨兮。”
𢑆：弓曲也。从弓雚聲。
彄：弓弩耑，弦所居也。从弓區聲。
𢑈：弓便利也。从弓䌛聲。讀若燒。
張：施弓弦也。从弓長聲。
彏：弓急張也。从弓矍聲。
弸：弓彊皃。从弓朋聲。
彊：弓有力也。从弓畺聲。
彎：持弓關矢也。从弓䜌聲。
引：開弓也。从弓、丨。
弙：滿弓有所鄉也。从弓于聲。
弘：弓聲也。从弓厶聲。厶，古文肱字。
瓕：弛弓也。从弓璽聲。
弛：弓解也。从弓从也。
弢：弓衣也。从弓从𠬢。𠬢，垂飾，與𡔷同意。
弩：弓有臂者。《周禮》四弩：夾弩、庾弩、唐弩、大弩。从弓奴聲。
彀：張弩也。从弓𣪊聲。
彉：弩滿也。从弓黃聲。讀若郭。
彃：䠶也。从弓畢聲。《楚詞》曰：“𢏗焉彃日。”
彈：行丸也。从弓單聲。
發：䠶發也。从弓癹聲。
𢏗：帝嚳䠶官，夏少康滅之。从弓幵聲。《論語》曰：“𢏗善䠶。”


### 弜部
弜：彊也。从二弓。凡弜之屬皆从弜。
弼：輔也。重也。从弜㐁聲。


### 弦部
弦：弓弦也。从弓，象絲軫之形。凡弦之屬皆从弦。
盭：弻戾也。从弦省，从盩。讀若戾。
玅：急戾也。从弦省，少聲。
𤣨：不成，遂急戾也。从弦省，曷聲。讀若瘞葬。


### 系部
系：繋也。从糸丿聲。凡系之屬皆从系。
孫：子之子曰孫。从子从系。系，續也。
緜：聮微也。从系从帛。
䌛：隨從也。从系䚻聲。


## 卷十三 (糸素絲率虫䖵蟲風它龜黽卵二土垚堇里田畕黃男力劦)

### 糸部
糸：細絲也。象束絲之形。凡糸之屬皆从糸。讀若覛。
繭：蠶衣也。从糸从虫，黹省。
繅：繹繭爲絲也。从糸巢聲。
繹：抽絲也。从糸睪聲。
緒：絲耑也。从糸者聲。
緬：微絲也。从糸面聲。
純：絲也。从糸屯聲。《論語》曰：“今也純，儉。”
綃：生絲也。从糸肖聲。
𦂄：大絲也。从糸皆聲。
𥿪：絲曼延也。从糸巟聲。
紇：絲下也。从糸气聲。《春秋傳》有臧孫紇。
𥿄：絲滓也。从糸氐聲。
絓：繭滓絓頭也。一曰以囊絮練也。从糸圭聲。
纅：絲色也。从糸樂聲。
繀：著絲於筟車也。从糸崔聲。
經：織也。从糸巠聲。
織：作布帛之緫名也。从糸戠聲。
𥿮：樂浪挈令織。从糸从式。
紝：機縷也。从糸壬聲。
綜：機縷也。从糸宗聲。
綹：緯十縷爲綹。从糸咎聲。讀若柳。
緯：織橫絲也。从糸韋聲。
緷：緯也。从糸軍聲。
繢：織餘也。从糸貴聲。
統：紀也。从糸充聲。
紀：絲別也。从糸己聲。
繈：觕纇也。从糸强聲。
纇：絲節也。从糸頪聲。
紿：絲勞卽紿。从糸台聲。
納：絲溼納納也。从糸内聲。
紡：網絲也。从糸方聲。
絕：斷絲也。从糸从刀从卩。
繼：續也。从糸、㡭。一曰反𢇍爲繼。
續：連也。从糸賣聲。
纘：繼也。从糸贊聲。
紹：繼也。从糸召聲。一曰紹，緊糾也。
𦅗：偏緩也。从糸羨聲。
䋼：緩也。从糸盈聲。讀與聽同。
縱：緩也。一曰舍也。从糸從聲。
紓：緩也。从糸予聲。
繎：絲勞也。从糸然聲。
紆：詘也。从糸于聲。一曰縈也。
緈：直也。从糸㚔聲。讀若陘。
纖：細也。从糸韱聲。
細：微也。从糸囟聲。
緢：旄絲也。从糸苗聲。《周書》曰：“惟緢有稽。”
縒：參縒也。从糸差聲。
繙：冕也。从糸番聲。
縮：亂也。从糸宿聲。一曰蹴也。
紊：亂也。从糸文聲。《商書》曰：“有條而不紊。”
級：絲次弟也。从糸及聲。
總：聚束也。从糸悤聲。
䋰：約也。从糸具聲。
約：纏束也。从糸勺聲。
繚：纏也。从糸𤋯聲。
纏：繞也。从糸廛聲。
繞：纏也。从糸堯聲。
紾：轉也。从糸㐱聲。
繯：落也。从糸瞏聲。
辮：交也。从糸辡聲。
結：締也。从糸吉聲。
縎：結也。从糸骨聲。
締：結不解也。从糸帝聲。
縛：束也。从糸尃聲。
繃：束也。从糸崩聲。《墨子》曰：“禹葬會稽，桐棺三寸，葛以繃之。”
絿：急也。从糸求聲。《詩》曰：“不競不絿。”
絅：急引也。从糸冋聲。
𥿯：散絲也。从糸𠂢聲。
䌴：不均也。从糸羸聲。
給：相足也。从糸合聲。
綝：止也。从糸林聲。讀若郴。
縪：止也。从糸畢聲。
紈：素也。从糸丸聲。
終：絿絲也。从糸冬聲。
䌖：合也。从糸从集。讀若捷。
繒：帛也。从糸曾聲。
緭：繒也。从糸胃聲。
絩：綺絲之數也。《漢律》曰：“綺絲數謂之絩，布謂之總，綬組謂之首。”从糸兆聲。
綺：文繒也。从糸奇聲。
縠：細縛也。从糸𣪊聲。
縳：白鮮色也。从糸專聲。
縑：幷絲繒也。从糸兼聲。
綈：厚繒也。从糸弟聲。
練：湅繒也。从糸柬聲。
縞：鮮色也。从糸高聲。
䌳：粗緒也。从糸璽聲。
紬：大絲繒也。从糸由聲。
綮：㨖繒也。一曰幑幟，信也，有齒。从糸𢼄聲。
綾：東齊謂布帛之細曰綾。从糸夌聲。
縵：繒無文也。从糸曼聲。《漢律》曰：“賜衣者縵表白裏。”
繡：五采備也。从糸肅聲。
絢：《詩》云：“素以爲絢兮。”从糸旬聲。
繪：會五采繡也。《虞書》曰：“山龍華蟲作繪。”《論語》曰：“繪事後素。”从糸會聲。
緀：白文皃。《詩》曰：“緀兮斐兮，成是貝錦。”从糸妻聲。
䋛：繡文如聚細米也。从糸从米，米亦聲。
絹：繒如麥䅌。从糸肙聲。
緑：帛青黃色也。从糸彔聲。
縹：帛青白色也。从糸㶾聲。
䋭：帛青經縹緯。一曰育陽染也。从糸育聲。
絑：純赤也。《虞書》“丹朱”如此。从糸朱聲。
纁：淺絳也。从糸熏聲。
絀：絳也。从糸出聲。
絳：大赤也。从糸夅聲。
綰：惡也，絳也。从糸官聲。一曰綃也。讀若雞卵。
縉：帛赤色也。《春秋傳》“縉雲氏”，《禮》有“縉緣”。从糸晉聲。
綪：赤繒也。从茜染，故謂之綪。从糸青聲。
緹：帛丹黃色。从糸是聲。
縓：帛赤黃色。一染謂之縓，再染謂之䞓，三染謂之纁。从糸原聲。
紫：帛青赤色。从糸此聲。
紅：帛赤白色。从糸工聲。
𦇎：帛青色。从糸蔥聲。
紺：帛深青揚赤色。从糸甘聲。
綥：帛蒼艾色。从糸𢌿聲。《詩》：“縞衣綥巾。”未嫁女所服。一曰不借綥。
繰：帛如紺色。或曰：深繒。从糸喿聲。讀若喿。
緇：帛黑色。从糸甾聲。
纔：帛雀頭色。一曰微黑色，如紺。纔，淺也。讀若讒。从糸毚聲。
𦃖：帛騅色也。从糸剡聲。《詩》曰：“毳衣如𦃖。”
綟：帛戾艸染色。从糸戾聲。
紑：白鮮衣皃。从糸不聲。《詩》曰：“素衣其紑。”
緂：白鮮衣皃。从糸炎聲。謂衣采色鮮也。
繻：繒采色。从糸需聲。讀若《易》“繻有衣”。
縟：繁采色也。从糸辱聲。
纚：冠織也。从糸麗聲。
紘：冠卷也。从糸厷聲。
紞：冕冠塞耳者。从糸冘聲。
纓：冠系也。从糸嬰聲。
紻：纓卷也。从糸央聲。
緌：系冠纓也。从糸委聲。
緄：織帶也。从系昆聲。
紳：大帶也。从糸申聲。
繟：帶緩也。从糸單聲。
綬：韍維也。从糸受聲。
組：綬屬。其小者以爲冕纓。从糸且聲。
緺：綬紫青也。从糸咼聲。
縌：綬維也。从糸逆聲。
纂：似組而赤。从糸算聲。
紐：系也。一曰結而可解。从糸丑聲。
綸：青絲綬也。从糸侖聲。
綎：系綬也。从糸廷聲。
絙：緩也。从糸亘聲。
繐：細疏布也。从糸惠聲。
㬧：頸連也。从糸，暴省聲。
紟：衣系也。从糸今聲。
緣：衣純也。从糸彖聲。
纀：裳削幅謂之纀。从糸僕聲。
絝：脛衣也。从糸夸聲。
繑：絝紐也。从糸喬聲。
緥：小兒衣也。从糸𠈃聲。
繜：薉貉中，女子無絝，以帛爲脛空，用絮補核，名曰繜衣，狀如襜褕。从糸尊聲。
紴：絛屬。从糸皮聲。讀若被，或讀若水波之波。
絛：扁緒也。从糸攸聲。
䋐：采彰也。一曰車馬飾。从糸戉聲。
緃：䋐屬。从糸，从從省聲。
紃：圜采也。从糸川聲。
緟：增益也。从糸重聲。
纕：援臂也。从糸襄聲。
纗：維綱，中繩。从糸巂聲。讀若畫，或讀若維。
綱：維紘繩也。从糸岡聲。
縜：持綱紐也。从糸員聲。《周禮》曰：“縜寸。”
綅：絳綫也。从糸，侵省聲。《詩》曰：“貝胄朱綅。”
縷：綫也。从糸婁聲。
綫：縷也。从糸戔聲。
䋉：縷一枚也。从糸穴聲。
縫：以鍼紩衣也。从糸逢聲。
緁：緶衣也。从糸疌聲。
紩：縫也。从糸失聲。
緛：衣戚也。从糸耎聲。
䋎：補縫也。从糸旦聲。
繕：補也。从糸善聲。
絬：《論語》曰：“絬衣長，短右袂。”从糸舌聲。
纍：綴得理也。一曰大索也。从糸畾聲。
縭：以絲介履也。从糸离聲。
𦂐：刀劒緱也。从糸矦聲。
繄：𢧢衣也。从糸殹聲。一曰赤黑色繒。
縿：旌旗之斿也。从糸參聲。
徽：衺幅也。一曰三糾繩也。从糸，微省聲。
䋢：扁緒也。一曰弩𦝫鉤帶。从糸折聲。
紉：繟繩也。从糸刃聲。
繩：索也。从糸，蠅省聲。
䋫：䊸未縈繩。一曰急弦之聲。从糸爭聲。讀若旌。
縈：收韏也。从糸，熒省聲。
絇：纑繩絇也。从糸句聲。讀若鳩。
縋：以繩有所縣也。《春秋傳》曰：“夜縋納師。”从糸追聲。
絭：攘臂繩也。从糸𢍏聲。
緘：束篋也。从糸咸聲。
縢：緘也。从糸朕聲。
編：次𥳑也。从糸扁聲。
維：車蓋維也。从糸隹聲。
絥：車絥也。从糸伏聲。
䋊：乘輿馬飾也。从糸正聲。
綊：䋊綊也。从糸夾聲。
䋣：馬髦飾也。从糸𣫭聲。《春秋傳》曰：“可以稱旌緐乎？”
繮：馬紲也。从糸畺聲。
紛：馬尾韜也。从糸分聲。
紂：馬緧也。从糸，肘省聲。
緧：馬紂也。从糸酋聲。
絆：馬縶也。从糸半聲。
𦅨：絆前兩足也。从糸須聲。漢令：蠻夷卒有𦅨。
紖：牛系也。从糸引聲。讀若矤。
縼：以長繩繫牛也。从糸旋聲。
縻：牛轡也。从糸麻聲。
紲：系也。从糸丗聲。《春秋傳》曰：“臣負羈紲。”
𦄿：索也。从糸黑聲。
緪：大索也。一曰急也。从糸恆聲。
繘：綆也。从糸矞聲。
綆：汲井綆也。从糸更聲。
絠：彈彄也。从糸有聲。
𦅾：生絲縷也。从糸敫聲。
繴：繴謂之罿，罿謂之罬，罬謂之罦。捕鳥覆車也。从糸辟聲。
緍：釣魚𦅾也。从糸昏聲。吳人解衣相被，謂之緍。
絮：敝緜也。从糸如聲。
絡：絮也。一曰麻未漚也。从糸各聲。
纊：絮也。从糸廣聲。《春秋傳》曰：“皆如挾纊。”
紙：絮一苫也。从糸氏聲。
䋨：治敝絮也。从糸咅聲。
䋈：絜緼也。一曰敝絮。从糸奴聲。《易》曰：“需有衣䋈。”
繫：繫𦃇也。一曰惡絮。从糸毄聲。
𦃇：繫𦃇也。一曰維也。从糸虒聲。
緝：績也。从糸咠聲。
𥿩：績所緝也。从糸次聲。
績：緝也。从糸責聲。
纑：布縷也。从糸盧聲。
紨：布也。一曰粗紬。从糸付聲。
𦄑：蜀細布也。从糸彗聲。
絺：細葛也。从糸希聲。
綌：粗葛也。从糸谷聲。
縐：絺之細也。《詩》曰：“蒙彼縐絺。”一曰蹴也。从糸芻聲。
絟：細布也。从糸全聲。
紵：檾屬。細者爲絟，粗者爲紵。从糸宁聲。
緦：十五升布也。一曰兩麻一絲布也。从糸思聲。
緆：細布也。从糸易聲。
緰：緰貲，布也。从糸俞聲。
縗：服衣。長六寸，博四寸，直心。从糸衰聲。
絰：喪首戴也。从糸至聲。
緶：交枲也。一曰緁衣也。从糸便聲。
䋀：履也。一曰青絲頭履也。讀若阡陌之陌。从糸戶聲。
䋽：枲履也。从糸封聲。
緉：履兩枚也。一曰絞也。从糸从兩，兩亦聲。
絜：麻一耑也。从糸㓞聲。
繆：枲之十絜也。一曰綢繆。从糸翏聲。
綢：繆也。从糸周聲。
縕：紼也。从糸𥁕聲。
紼：亂系也。从糸弗聲。
絣：氐人殊縷布也。从糸幷聲。
紕：氐人𦇧也。讀若《禹貢》玭珠。从糸比聲。
𦇧：西胡毳布也。从糸罽聲。
縊：經也。从糸益聲。《春秋傳》曰：“夷姜縊。”
綏：車中把也。从糸从妥。
彝：宗廟常器也。从糸；糸，綦也。廾持米，器中寶也。彑聲。此與爵相似。《周禮》：“六彝：雞彝、鳥彝、黃彝、虎彝、蟲彝、斝彝。以待祼將之禮。”
緻：密也。从糸致聲。
緗：帛淺黃色也。从糸相聲。
緋：帛赤色也。从糸非聲。
緅：帛青赤色也。从糸取聲。
繖：蓋也。从糸𢿱聲。
綀：布屬。从糸束聲。
縡：事也。从糸宰聲。
繾：繾綣，不相離也。从糸遣聲。
綣：繾綣也。从糸卷聲。


### 素部
素：白緻繒也。从糸、𠂹，取其澤也。凡素之屬皆从素。
𦅽：素屬。从素𠬞聲。
䋤：白約，縞也。从素勺聲。
𦆾：素屬。从素率聲。
繛：𦅻也。从素卓聲。
𦅻：繛也。从素，爰省。


### 絲部
絲：蠶所吐也。从二糸。凡絲之屬皆从絲。
轡：馬轡也。从絲从軎。與連同意。《詩》曰：“六轡如絲。”
𢇅：織絹从糸貫杼也。从絲省，卝聲。


### 率部
率：捕鳥畢也。象絲罔，上下其竿柄也。凡率之屬皆从率。


### 虫部
虫：一名蝮，博三寸，首大如擘指。象其臥形。物之微細，或行，或毛，或蠃，或介，或鱗，以虫爲象。凡虫之屬皆从虫。
蝮：虫也。从虫复聲。
螣：神蛇也。从虫朕聲。
蚦：大蛇。可食。从虫冄聲。
螼：螾也。从虫堇聲。
螾：側行者。从虫寅聲。
螉：蟲，在牛馬皮者。从虫翁聲。
䗥：螉䗥也。从虫從聲。
蠁：知聲蟲也。从虫鄉聲。
蛁：蟲也。从虫召聲。
𧑎：蟲也。从虫𠭥聲。
蛹：繭蟲也。从虫甬聲。
螝：蛹也。从虫鬼聲。讀若潰。
蛕：腹中長蟲也。从虫有聲。
蟯：腹中短蟲也。从虫堯聲。
雖：似蜥蜴而大。从虫唯聲。
虺：虺以注鳴。《詩》曰：“胡爲虺蜥。”从虫兀聲。
蜥：蜥易也。从虫析聲。
蝘：在壁曰蝘蜓，在艸曰蜥易。从虫匽聲。
蜓：蝘蜓也。从虫廷聲。一曰螾蜓。
蚖：榮蚖，蛇醫，以注鳴者。从虫元聲。
蠸：蟲也。一曰大螫也。讀若蜀都布名。从虫雚聲。
螟：蟲食穀葉者。吏冥冥犯法卽生螟。从虫从冥，冥亦聲。
蟘：蟲，食苗葉者。吏乞貸則生蟘。从虫从貸，貸亦聲。《詩》曰：“去其螟蟘。”
蟣：蝨子也。一曰齊謂蛭曰蟣。从虫幾聲。
蛭：蟣也。从虫至聲。
蝚：蛭蝚，至掌也。从虫柔聲。
蛣：蛣䖦，蝎也。从虫吉聲。
䖦：蛣䖦也。从虫出聲。
蟫：白魚也。从虫覃聲。
蛵：丁蛵，負勞也。从虫巠聲。
蜭：毛蠹也。从虫臽聲。
蟜：蟲也。从虫喬聲。
蛓：毛蟲也。从虫𢦔聲。
䖯：蠆也。从虫圭聲。
蚔：䖯也。从虫氏聲。
𧍣：毒蟲也。象形。
蝤：蝤𧓉也。从虫酋聲。
𧓉：𧓉𧕐也。从虫齊聲。
蝎：蝤蠐也。从虫曷聲。
強：蚚也。从虫弘聲。
蚚：强也。从虫斤聲。
蜀：葵中蠶也。从虫，上目象蜀頭形，中象其身蜎蜎。《詩》曰：“蜎蜎者蜀。”
蠲：馬蠲也。从虫、目，益聲。𦉶，象形。《明堂月令》曰：“腐艸爲蠲。”
螕：齧牛蟲也。从虫𣬉聲。
蠖：尺蠖，屈申蟲。从虫蒦聲。
蝝：復陶也。劉歆說：蝝，蚍蜉子。董仲舒說：蝗子也。从虫彖聲。
螻：螻蛄也。从虫婁聲。一曰𧐡、天螻。
蛄：螻蛄也。从虫古聲。
蠪：丁螘也。从虫龍聲。
蛾：羅也。从虫我聲。
螘：蚍蜉也。从虫豈聲。
蚳：螘子也。从虫氐聲。《周禮》有蚳醢。讀若祁。
蠜：𨸏蠜也。从虫樊聲。
𧍓：悉𧍓也。从虫帥聲。
蝒：馬蜩也。从虫面聲。
𧒾：𧒾蠰，不過也。从虫當聲。
蠰：𧒾蠰也。从虫襄聲。
蜋：堂蜋也。从虫良聲。一名蚚父。
蛸：𧓎蛸，堂蜋子。从虫肖聲。
蛢：𧑐蟥，以翼鳴者。从虫并聲。
𧑐：𧑐蟥也。从虫矞聲。
蟥：𧑐蟥也。从虫黃聲。
䗐：蛄䗐，强芈也。从虫施聲。
蛅：蛅斯，墨也。从虫占聲。
蜆：縊女也。从虫見聲。
蜰：盧蜰也。从虫肥聲。
𧍕：渠䖼。一曰天社。从虫却聲。
𧒘：𧒘蠃，蒲盧，細要土蠭也。天地之性，細要，純雄，無子。《詩》曰：“螟𧕅有子，𧒘蠃負之。”从虫𩰬聲。
蠃：蜾蠃也。从虫𣎆聲。一曰虒蝓。
𧕅：螟𧕅，桑蟲也。从虫霝聲。
蛺：蛺蜨也。从虫夾聲。
蜨：蛺蜨也。从虫疌聲。
蚩：蟲也。从虫之聲。
螌：螌蝥，毒蟲也。从虫般聲。
蝥：螌蝥也。从虫敄聲。
蟠：鼠婦也。从虫番聲。
𧉅：蛜威，委黍。委黍，鼠婦也。从虫，伊省聲。
蜙：蜙蝑，以股鳴者。从虫松聲。
蝑：蜙蝑也。从虫胥聲。
蟅：蟲也。从虫庶聲。
蝗：螽也。从虫皇聲。
蜩：蟬也。从虫周聲。《詩》曰：“五月鳴蜩。”
蟬：以㫄鳴者。从虫單聲。
蜺：寒蜩也。从虫兒聲。
螇：螇鹿，蛁蟟也。从虫奚聲。
蚗：𧉅蚗，蛁蟟也。从虫夬聲。
𧉄：𧉅蚗，蟬屬。讀若周天子赧。从虫丏聲。
蛚：蜻蛚也。从虫列聲。
蜻：蜻蛚也。从虫青聲。
蛉：蜻蛉也。从虫令聲。一名桑桹。
蠓：蠛蠓也。从虫蒙聲。
𧎾：螶𧎾也。一曰蜉游。朝生莫死者。从虫𡭴聲。
蜹：秦晉謂之蜹，楚謂之蚊。从虫芮聲。
蟰：蟰蛸，長股者。从虫肅聲。
𧍖：蟲也。从虫省聲。
蜉：商何也。从虫寽聲。
蜡：蠅䏣也。《周禮》：“蜡氏掌除骴。”从虫昔聲。
蝡：動也。从虫耎聲。
蚑：行也。从虫支聲。
蠉：蟲行也。从虫瞏聲。
𧈪：蟲曳行也。从虫屮聲。讀若騁。
螸：螽醜螸，垂腴也。从虫欲聲。
𧎥：蠅醜𧎥，搖翼也。从虫扇聲。
蛻：蛇蟬所解皮也。从虫，挩省。
𧊝：螫也。从虫，若省聲。
螫：蟲行毒也。从虫赦聲。
蝁：镻也。从虫亞聲。
蛘：搔蛘也。从虫羊聲。
𧐂：敗創也。从虫、人、食，食亦聲。
蛟：龍之屬也。池魚滿三千六百，蛟來爲之長，能率魚飛。置笱水中，卽蛟去。从虫交聲。
螭：若龍而黃，北方謂之地螻。从虫离聲。或云無角曰螭。
虯：龍子有角者。从虫丩聲。
蜦：蛇屬，黑色，潛于神淵，能興風雨。从虫侖聲。讀若戾艸。
螊：海蟲也。長寸而白，可食。从虫兼聲。讀若嗛。
蜃：雉入海，化爲蜃。从虫辰聲。
𧊧：蜃屬。有三，皆生於海。千歲化爲𧊧，秦謂之牡厲。又云百歲燕所化。魁𧊧，一名復累，老服翼所化。从虫合聲。
螷：階也。脩爲螷，圜爲蠇。从虫、庳。
蝸：蝸蠃也。从虫咼聲。
蚌：蜃屬。从虫𡴀聲。
蠇：蚌屬。似螊，微大，出海中，今民食之。从虫萬聲。讀若賴。
蝓：虒蝓也。从虫俞聲。
蜎：蜎也。从虫肙聲。
蟺：夗蟺也。从虫亶聲。
𧍘：𧍘蟉也。从虫幽聲。
蟉：𧍘蟉也。从虫翏聲。
蟄：藏也。从虫執聲。
蚨：青蚨，水蟲，可還錢。从虫夫聲。
䗇：䗇鼀，詹諸，以脰鳴者。从虫匊聲。
蝦：蝦蟆也。从虫叚聲。
蟆：蝦蟆也。从虫莫聲。
蠵：大龜也。以胃鳴者。从虫巂聲。
螹：螹離也。从虫，漸省聲。
蠏：有二敖八足，㫄行，非蛇鮮之穴無所庇。从虫解聲。
蛫：蟹也。从虫危聲。
蜮：短狐也。似鼈，三足，以气䠶害人。从虫或聲。
𧊜：似蜥易，長一丈，水潛，吞人卽浮，出日南。从虫屰聲。
蛧：蛧蜽，山川之精物也。淮南王說：蛧蜽，狀如三歲小兒，赤黑色，赤目，長耳，美髮。从虫网聲。《國語》曰：“木石之怪夔蛧蜽。”
蜽：蛧蜽也。从虫兩聲。
蝯：善援，禺屬。从虫爰聲。
蠗：禺屬。从虫翟聲。
蜼：如母猴，卬鼻，長尾。从虫隹聲。
蚼：北方肓蚼犬，食人。从虫句聲。
蛩：蛩蛩，獸也。一曰秦謂蟬蛻曰蛩。从虫巩聲。
蟨：鼠也。一曰西方有獸，前足短，與蛩蛩、巨虛比，其名謂之蟨。从虫厥聲。
蝙：蝙蝠也。从虫扁聲。
蝠：蝙蝠，服翼也。从虫畐聲。
蠻：南蠻，蛇穜。从虫䜌聲。
閩：東南越，蛇穜。从虫門聲。
虹：螮蝀也。狀似蟲。从虫工聲。《明堂月令》曰：“虹始見。”
螮：螮蝀，虹也。从虫帶聲。
蝀：螮蝀也。从虫東聲。
蠥：衣服、歌謠、艸木之怪，謂之䄏。禽獸、蟲蝗之怪，謂之蠥。从虫辥聲。
蜑：南方夷也。从虫延聲。
蟪：蟪蛄，蟬也。从虫惠聲。
蠛：蠛蠓，細蟲也。从虫蔑聲。
虴：虴蜢，艸上蟲也。从虫乇聲。
蜢：虴蜢也。从虫孟聲。
蟋：蟋𧍓也。从虫悉聲。
螳：螳蜋也。从虫堂聲。


### 䖵部
䖵：蟲之緫名也。从二虫。凡䖵之屬皆从䖵。讀若昆。
蠶：任絲也。从䖵朁聲。
𧒎：蠶化飛蟲。从䖵我聲。
𧎮：齧人跳蟲。从䖵㕚聲。㕚，古爪字。
蝨：齧人蟲。从䖵卂聲。
𧍸：蝗也。从䖵夂聲。夂，古文終字。
𧒝：蟲也。从䖵，展省聲。
蠽：小蟬蜩也。从䖵𢧵聲。
蠿：蠿蟊，作罔蛛蟊也。从䖵𢇍聲。𢇍，古絕字。
蟊：蠿蟊也。从䖵矛聲。
𧕝：蟲也。从䖵寍聲。
𧕐：𧓉𧕐也。从䖵曹聲。
𧕱：螻蛄也。从䖵舝聲。
𧓎：𧓎蛸也。从䖵卑聲。
蠭：飛蟲螫人者。从䖵逢聲。
𧖅：蠭甘飴也。一曰螟子。从䖵鼏聲。
螶：螶𧐑也。从䖵巨聲。
蟁：齧人飛蟲。从䖵民聲。
蝱：齧人飛蟲。从䖵亡聲。
蠹：木中蟲。从䖵橐聲。
蠡：蟲齧木中也。从䖵彖聲。
𧒔：多足蟲也。从䖵求聲。
𧖚：蚍𧖚也。从䖵㯱聲。
𧕲：蟲食也。从䖵雋聲。
蠢：蟲動也。从䖵春聲。


### 蟲部
蟲：有足謂之蟲，無足謂之豸。从三虫。凡蟲之屬皆从蟲。
𧔨：蟲食艸根者。从蟲，象其形。吏抵冒取民財則生。
𧖕：蚍蜉，大螘也。从蟲𣬈聲。
𧖔：蟁也。从蟲𨳌聲。
𧕿：臭蟲，負蠜也。从蟲非聲。
蠱：腹中蟲也。《春秋傳》曰：“皿蟲爲蠱。”“晦淫之所生也。”臬桀死之鬼亦爲蠱。从蟲从皿。皿，物之用也。


### 風部
風：八風也。東方曰明庶風，東南曰清明風，南方曰景風，西南曰涼風，西方曰閶闔風，西北曰不周風，北方曰廣莫風，東北曰融風。風動蟲生。故蟲八日而化。从虫凡聲。凡風之屬皆从風。
𩘁：北風謂之𩘁。从風，涼省聲。
𩖶：小風也。从風朮聲。
飆：扶搖風也。从風猋聲。
飄：回風也。从風㶾聲。
颯：翔風也。从風立聲。
飂：高風也。从風翏聲。
䬍：疾風也。从風从忽，忽亦聲。
䬑：大風也。从風胃聲。
䫻：大風也。从風日聲。
颺：風所飛揚也。从風昜聲。
䬆：風雨暴疾也。从風利聲。讀若栗。
颲：烈風也。从風𠛱聲。讀若𠛱。
颸：涼風也。从風思聲。
䬒：颼飂也。从風叜聲。
颭：風吹浪動也。从風占聲。


### 它部
它：虫也。从虫而長，象冤曲垂尾形。上古艸居患它，故相問無它乎。凡它之屬皆从它。


### 龜部
龜：舊也。外骨内肉者也。从它，龜頭與它頭同。天地之性，廣肩無雄；龜鼈之類，以它爲雄。象足甲尾之形。凡龜之屬皆从龜。
䶱：龜名。从龜夂聲。夂，古文終字。
䶲：龜甲邊也。从龜冄聲。天子巨䶲，尺有二寸，諸矦尺，大夫八寸，士六寸。


### 黽部
黽：鼃黽也。从它，象形。𪓑頭與它頭同。凡𪓑之屬皆从𪓑。
鼈：甲蟲也。从𪓑敝聲。
黿：大鼈也。从𪓑元聲。
鼃：蝦蟇也。从𪓑圭聲。
鼀：圥鼀，詹諸也。其鳴詹諸，其皮鼀鼀，其行圥圥。从黽从圥，圥亦聲。
𪓿：𪓰𪓿，詹諸也。《詩》曰：“得此𪓰𪓿。”言其行𪓿𪓿。从黽爾聲。
鼉：水蟲。似蜥易，長大。从黽單聲。
𪓷：水蟲也。薉貉之民食之。从黽奚聲。
䵶：𪓷屬，頭有兩角，出遼東。从黽句聲。
蠅：營營青蠅。蟲之大腹者。从黽从虫。
䵹：䵹鼄，蟊也。从黽，𥏼省聲。
鼄：䵹鼄也。从黽朱聲。
鼂：匽鼂也。讀若朝。楊雄說：匽鼂，蟲名。杜林以爲朝旦，非是。从黽从旦。
鼇：海大鼈也。从黽敖聲。


### 卵部
卵：凡物無乳者卵生。象形。凡卵之屬皆从卵。
毈：卵不孚也。从卵段聲。


### 二部
二：地之數也。从偶一。凡二之屬皆从二。
亟：敏疾也。从人从口，从又从二。二，天地也。
恆：常也。从心从舟，在二之閒上下。心以舟施，恆也。
亘：求亘也。从二从囘。囘，古文回，象亘回形。上下，所求物也。
竺：厚也。从二竹聲。
凡：最括也。从二，二，偶也。从𠄎，𠄎，古文及。


### 土部
土：地之吐生物者也。二象地之下、地之中，物出形也。凡土之屬皆从土。
地：元气初分，輕清陽爲天，重濁陰爲地。萬物所陳𠛱也。从土也聲。
坤：地也。《易》之卦也。从土从申。土位在申。
垓：兼垓八極地也。《國語》曰：“天子居九垓之田。”从土亥聲。
墺：四方土可居也。从土奧聲。
堣：堣夷，在冀州陽谷。立春日，日值之而出。从土禺聲。《尚書》曰：“宅堣夷。”
坶：朝歌南七十里地。《周書》：“武王與紂戰于坶野。”从土母聲。
坡：阪也。从土皮聲。
坪：地平也。从土从平，平亦聲。
均：平徧也。从土从勻，勻亦聲。
壤：柔土也。从土襄聲。
塙：堅不可拔也。从土高聲。
墽：磽也。从土敫聲。
壚：剛土也。从土盧聲。
㙚：赤剛土也。从土，觲省聲。
埴：黏土也。从土直聲。
坴：土塊坴坴也。从土圥聲。讀若逐。一曰坴梁。
𡍦：土也。洛陽有大𡍦里。从土軍聲。
墣：塊也。从土菐聲。
凷：墣也。从土，一屈象形。
堛：凷也。从土畐聲。
堫：穜也。一曰内其中也。从土㚇聲。
塍：稻中畦也。从土朕聲。
坺：治也。一曰臿土謂之坺。《詩》曰：“武王載坺。”一曰塵皃。从土犮聲。
坄：陶竈窻也。从土，役省聲。
基：牆始也。从土其聲。
垣：牆也。从土亘聲。
圪：牆高也。《詩》曰：“崇墉𡉛𡉛。”从土乞聲。
堵：垣也。五版爲一堵。从土者聲。
壁：垣也。从土辟聲。
㙩：周垣也。从土尞聲。
堨：壁間隙也。从土曷聲。讀若謁。
埒：卑垣也。从土寽聲。
堪：地突也。从土甚聲。
堀：突也。《詩》曰：“蜉蝣堀閱。”从土，屈省聲。
堂：殿也。从土尚聲。
垜：堂塾也。从土朵聲。
坫：屏也。从土占聲。
㙙：涂也。从土浝聲。
垷：涂也。从土見聲。
墐：涂也。从土堇聲。
𡏲：仰涂也。从土旣聲。
堊：白涂也。从土亞聲。
墀：涂地也。从土犀聲。《禮》：“天子赤墀。”
墼：瓴適也。一曰未燒也。从土毄聲。
𡊄：埽除也。从土弁聲。讀若糞。
埽：棄也。从土从帚。
在：存也。从土才聲。
坐：止也。从土，从畱省。土，所止也。此與畱同意。
坁：箸也。从土氏聲。
塡：塞也。从土眞聲。
坦：安也。从土旦聲。
坒：地相次比也。衞大夫貞子名坒。从土比聲。
堤：滯也。从土是聲。
壎：樂器也。以土爲之，六孔。从土熏聲。
封：爵諸矦之土也。从之从土从寸，守其制度也。公侯，百里；伯，七十里；子男，五十里。
壐：王者印也。所以主土。从土爾聲。
墨：書墨也。从土从黑，黑亦聲。
垸：以桼和灰而䰍也。从土完聲。一曰補垸。
型：鑄器之法也。从土刑聲。
埻：射臬也。从土𦎫聲。讀若準。
塒：雞棲垣爲塒。从土時聲。
城：以盛民也。从土从成，成亦聲。
墉：城垣也。从土庸聲。
𡑢：城上女垣也。从土葉聲。
坎：陷也。从土欠聲。
墊：下也。《春秋傳》曰：“墊隘。”从土執聲。
坻：小渚也。《詩》曰：“宛在水中坻。”从土氐聲。
㙷：下入也。从土㬎聲。
垎：水乾也。一曰堅也。从土各聲。
垐：以土增大道上。从土次聲。
增：益也。从土曾聲。
埤：增也。从土卑聲。
坿：益也。从土付聲。
塞：隔也。从土从𡨄。
圣：汝潁之閒謂致力於地曰圣。从土从又。讀若兔窟。
垍：堅土也。从土自聲。讀若臮。
埱：气出土也。一曰始也。从土叔聲。
埵：堅土也。从土𡍮聲。讀若朵。
埐：地也。从土𠬶聲。
埾：土積也。从土，从聚省。
壔：保也。高土也。从土𠷎聲。讀若毒。
培：培敦。土田山川也。从土咅聲。
埩：治也。从土爭聲。
墇：擁也。从土章聲。
𡍫：遏遮也。从土則聲。
垠：地垠也。一曰岸也。从土艮聲。
墠：野土也。从土單聲。
垑：恃也。从土多聲。
壘：軍壁也。从土畾聲。
垝：毀垣也。从土危聲。《詩》曰：“乘彼垝垣。”
圮：毀也。《虞書》曰：“方命圮族。”从土己聲。
垔：塞也。《尚書》曰：“鯀垔洪水。”从土西聲。
塹：阬也。一曰大也。从土斬聲。
埂：秦謂阬爲埂。从土更聲。讀若井汲綆。
壙：塹穴也。一曰大也。从土廣聲。
塏：高燥也。从土豈聲。
毀：缺也。从土，毇省聲。
壓：壞也。一曰塞補。从土厭聲。
壞：敗也。从土褱聲。
坷：坎坷也。梁國寕陵有坷亭。从土可聲。
㙤：𡍩也。从土虖聲。
坼：裂也。《詩》曰：“不𡍩不疈。”从土㡿聲。
坱：塵埃也。从土央聲。
塺：塵也。从土麻聲。
塿：塺土也。从土婁聲。
坋：塵也。从土分聲。一曰大防也。
𡌦：塵也。从土非聲。
埃：塵也。从土矣聲。
㙠：塵埃也。从土殹聲。
垽：澱也。从土沂聲。
垢：濁也。从土后聲。
㙪：天陰塵也。《詩》曰：“㙪㙪其陰。”从土壹聲。
坏：丘再成者也。一曰瓦未燒。从土不聲。
垤：螘封也。《詩》曰：“鸛鳴于垤。”从土至聲。
坥：益州部謂螾場曰坥。从土且聲。
埍：徒隸所居也。一曰女牢。一曰亭部。从土肙聲。
𧷎：囚突出也。从土㕢聲。
瘞：幽薶也。从土㾜聲。
堋：喪葬下土也。从土朋聲。《春秋傳》曰：“朝而堋。”《禮》謂之封，《周官》謂之窆。《虞書》曰：“堋淫于家。”
垗：畔也。爲四畤界，祭其中。《周禮》曰：“垗五帝於四郊。”从土兆聲。
塋：墓也。从土，熒省聲。
墓：丘也。从土莫聲。
墳：墓也。从土賁聲。
壟：丘壠也。从土龍聲。
壇：祭場也。从土亶聲。
場：祭神道也。一曰田不耕。一曰治穀田也。从土昜聲。
圭：瑞玉也。上圜下方。公執桓圭，九寸；矦執信圭，伯執躬圭，皆七寸；子執穀璧，男執蒲璧，皆五寸。以封諸矦。从重土。楚爵有執圭。
圯：東楚謂橋爲圯。从土巳聲。
垂：遠邊也。从土𠂹聲。
堀：兔堀也。从土屈聲。
塗：泥也。从土涂聲。
塓：塗也。从土冥聲。
埏：八方之地也。从土延聲。
埸：疆也。从土易聲。
境：疆也。从土竟聲。經典通用竟。
塾：門側堂也。从土孰聲。
墾：耕也。从土豤聲。
塘：隄也。从土唐聲。
坳：地不平也。从土幼聲。
壒：塵也。从土蓋聲。
墜：陊也。从土隊聲。古通用䃍。
塔：西域浮屠也。从土荅聲。
坊：邑里之名。从土方聲。古通用埅。


### 垚部
垚：土高也。从三土。凡垚之屬皆从垚。
堯：高也。从垚在兀上，高遠也。


### 堇部
堇：黏土也。从土，从黃省。凡堇之屬皆从堇。
艱：土難治也。从堇艮聲。


### 里部
里：居也。从田从土。凡里之屬皆从里。
釐：家福也。从里𠩺聲。
野：郊外也。从里予聲。


### 田部
田：陳也。樹穀曰田。象四囗。十，阡陌之制也。凡田之屬皆从田。
町：田踐處曰町。从田丁聲。
𤲬：城下田也。一曰𤲬，郤也。从田耎聲。
疇：耕治之田也。从田，象耕屈之形。
疁：燒穜也。《漢律》曰：“疁田茠艸。”从田翏聲。
畬：三歲治田也。《易》曰：“不葘，畬田。”从田余聲。
㽥：和田也。从田柔聲。
畸：殘田也。从田奇聲。
㽨：殘田也。《詩》曰：“天方薦㽨。”从田差聲。
畮：六尺爲步，步百爲畮。从田𣫭聲。
甸：天子五百里地。从田，包省。
畿：天子千里地。以遠近言之，則言畿也。从田，幾省聲。
畦：田五十畝曰畦。从田圭聲。
畹：田三十畝也。从田宛聲。
畔：田界也。从田半聲。
畍：境也。从田介聲。
㽘：境也。一曰陌也。趙魏謂陌爲㽘。从田亢聲。
畷：兩陌閒道也，廣六尺。从田叕聲。
畛：井田閒陌也。从田㐱聲。
畤：天地五帝所基址，祭地。从田寺聲。右扶風有五畤。好畤、鄜畤，皆黃帝時祭。或曰秦文公立也。
略：經略土地也。从田各聲。
當：田相值也。从田尚聲。
畯：農夫也。从田夋聲。
甿：田民也。从田亡聲。
疄：轢田也。从田粦聲。
畱：止也。从田丣聲。
畜：田畜也。《淮南子》曰：“玄田爲畜。”
疃：禽獸所踐處也。《詩》曰：“町疃鹿場。”从田童聲。
畼：不生也。从田昜聲。


### 畕部
畕：比田也。从二田。凡畕之屬皆从畕。
畺：界也。从畕；三，其界畫也。


### 黃部
黃：地之色也。从田从炗，炗亦聲。炗，古文光。凡黃之屬皆从黃。
䵌：赤黃也。一曰輕易人䵌姁也。从黃夾聲。
䵎：黃黑色也。从黃耑聲。
䵋：青黃色也。从黃有聲。
黇：白黃色也。从黃占聲。
黊：鮮明黃也。从黃圭聲。


### 男部
男：丈夫也。从田从力。言男用力於田也。凡男之屬皆从男。
舅：母之兄弟爲𦥶，妻之父爲外𦥶。从男臼聲。
甥：謂我舅者，吾謂之甥也。从男生聲。


### 力部
力：筋也。象人筋之形。治功曰力，能圉大災。凡力之屬皆从力。
勳：能成王功也。从力熏聲。
功：以勞定國也。从力从工，工亦聲。
助：左也。从力且聲。
𠣊：助也。从力从非，慮聲。
勑：勞也。从力來聲。
劼：愼也。从力吉聲。《周書》曰：“汝劼毖殷獻臣。”
務：趣也。从力敄聲。
勥：迫也。从力强聲。
勱：勉力也。《周書》曰：“用勱相我邦家。”讀若萬。从力萬聲。
𠢤：勥也。从力厥聲。
勍：彊也。《春秋傳》曰：“勍敵之人。”从力京聲。
勁：彊也。从力巠聲。
勉：彊也。从力免聲。
劭：勉也。从力召聲。讀若舜樂《韶》。
勖：勉也。《周書》曰：“勖哉，夫子！”从力冒聲。
勸：勉也。从力雚聲。
勝：任也。从力朕聲。
勶：發也。从力从徹，徹亦聲。
勠：并力也。从力翏聲。
勨：繇緩也。从力象聲。
動：作也。从力重聲。
㔣：推也。从力畾聲。
劣：弱也。从力少聲。
勞：劇也。从力，熒省。熒，火燒冂，用力者勞。
勮：務也。从力豦聲。
勀：尤極也。从力𠑽聲。
勩：勞也。《詩》曰：“莫知我勩。”从力貰聲。
勦：勞也。《春秋傳》曰：“安用勦民？”从力巢聲。
劵：勞也。从力，卷省聲。
勤：勞也。从力𡏳聲。
加：語相增加也。从力从口。
𠢕：健也。从力敖聲。讀若豪。
勇：气也。从力甬聲。
勃：排也。从力孛聲。
勡：劫也。从力㶾聲。
劫：人欲去，以力脅止曰劫。或曰以力止去曰劫。
飭：致堅也。从人从力，食聲。讀若敕。
劾：法有辠也。从力亥聲。
募：廣求也。从力莫聲。
劬：勞也。从力句聲。
勢：盛力權也。从力埶聲。經典通用埶。
勘：校也。从力甚聲。
辦：致力也。从力辡聲。


### 劦部
劦：同力也。从三力。《山海經》曰：“惟號之山，其風若劦。”凡劦之屬皆从劦。
恊：同心之和。从劦从心。
𢣢：同思之和。从劦从思。
協：眾之同和也。从劦从十。


## 卷十四 (金幵勺几且斤斗矛車𠂤𨸏𨺅厽四宁叕亞五六七九禸嘼甲乙丙丁戊己巴庚辛辡壬癸子了孨𠫓丑寅卯辰巳午未申酉酋戌亥)

### 金部
金：五色金也。黃爲之長。久薶不生衣，百鍊不輕，从革不違。西方之行。生於土，从土；左右注，象金在土中形；今聲。凡金之屬皆从金。
銀：白金也。从金艮聲。
鐐：白金也。从金尞聲。
鋈：白金也。从金，𦰚省聲。
鉛：青金也。从金㕣聲。
錫：銀鉛之閒也。从金易聲。
鈏：錫也。从金引聲。
銅：赤金也。从金同聲。
鏈：銅屬。从金連聲。
𨮯：黑金也。从金𢧤聲。
鍇：九江謂鐵曰鍇。从金皆聲。
鋚：鐵也。一曰轡首銅。从金攸聲。
鏤：剛鐵，可以刻鏤。从金婁聲。《夏書》曰：“梁州貢鏤。”一曰鏤，釜也。
鐼：鐵屬。从金賁聲。讀若熏。
銑：金之澤者。一曰小鑿。一曰鐘兩角謂之銑。从金先聲。
鋻：剛也。从金臤聲。
鑗：金屬。一曰剥也。从金黎聲。
錄：金色也。从金彔聲。
鑄：銷金也。从金壽聲。
銷：鑠金也。从金肖聲。
鑠：銷金也。从金樂聲。
鍊：冶金也。从金柬聲。
釘：鍊鉼黃金。从金丁聲。
錮：鑄塞也。从金固聲。
鑲：作型中膓也。从金襄聲。
鎔：冶器法也。从金容聲。
鋏：可以持冶器鑄鎔者。从金夾聲。讀若漁人莢魚之莢。一曰若挾持。
鍛：小冶也。从金段聲。
鋌：銅𨮯樸也。从金廷聲。
䥵：𨮯文也。从金曉聲。
鏡：景也。从金竟聲。
鉹：曲鉹也。从金多聲。一曰鬵鼎，讀若𢴨。一曰《詩》云“侈兮哆兮”。
銒：似鍾而頸長。从金幵聲。
鍾：酒器也。从金重聲。
鑑：大盆也。一曰監諸，可以取明水於月。从金監聲。
鐈：似鼎而長足。从金喬聲。
䥙：陽䥙也。从金隊聲。
鋞：温器也。圜直上。从金坙聲。
鑴：瓽也。从金巂聲。
鑊：鑴也。从金蒦聲。
鍑：釜大口者。从金复聲。
鍪：鍑屬。从金敄聲。
錪：朝鮮謂釜曰錪。从金典聲。
銼：鍑也。从金坐聲。
𨰠：銼𨰠也。从金羸聲。
𨦕：器也。从金㓝聲。
鎬：温器也。从金高聲。武王所都，在長安西上林苑中，字亦如此。
䥝：温器也。一曰金器。从金麀聲。
銚：温器也。一曰田器。从金兆聲。
𨪐：酒器也。从金，𠁁象器形。
鐎：鐎斗也。从金焦聲。
鋗：小盆也。从金肙聲。
鏏：鼎也。从金彗聲。讀若彗。
鍵：鉉也。一曰車轄。从金建聲。
鉉：舉鼎也。《易》謂之鉉，《禮》謂之鼏。从金玄聲。
鋊：可以句鼎耳及鑪炭。从金谷聲。一曰銅㞕。讀若浴。
鎣：器也。从金，熒省聲。讀若銑。
鑯：𨮯器也。一曰鑴也。从金韱聲。
錠：鐙也。从金定聲。
鐙：錠也。从金登聲。
鏶：鍱也。从金集聲。
鍱：鏶也。从金葉聲。齊謂之鍱。
鏟：鏶也。一曰平𨮯。从金產聲。
鑪：方鑪也。从金盧聲。
鏇：圜鑪也。从金旋聲。
𨪉：器也。从金虒聲。
鐪：煎膠器也。从金虜聲。
釦：金飾器口。从金从口，口亦聲。
錯：金涂也。从金昔聲。
䥏：鉏䥏也。从金御聲。
錡：鉏䥏也。从金奇聲。江淮之閒謂釜曰錡。
鍤：郭衣鍼也。从金臿聲。
鉥：綦鍼也。从金术聲。
鍼：所以縫也。从金咸聲。
鈹：大鍼也。一曰劒如刀裝者。从金皮聲。
鎩：鈹有鐸也。从金殺聲。
鈕：印鼻也。从金丑聲。
銎：斤釜穿也。从金𢀜聲。
鈭：鈭錍，釜也。从金此聲。
錍：鈭錍也。从金卑聲。
鏨：小鑿也。从金从斬，斬亦聲。
鐫：穿木鐫也。从金雋聲。一曰琢石也。讀若瀸。
鑿：穿木也。从金，𥽿省聲。
銛：鍤屬。从金舌聲。讀若棪。桑欽讀若鐮。
鈂：臿屬。从金冘聲。
䤥：臿屬。从金危聲。一曰瑩𨮯也。讀若跛行。
鐅：河内謂臿頭金也。从金敝聲。
錢：銚也。古田器。从金戔聲。《詩》曰：“庤乃錢鎛。”
钁：大鉏也。从金矍聲。
鈐：鈐𨬍，大犂也。一曰類㭒。从金今聲。
𨬍：鈐𨬍也。从金隋聲。
鏺：兩刃，木柄，可以刈艸。从金發聲。讀若撥。
鉵：㭒屬。从金，蟲省聲。讀若同。
鉏：立薅所用也。从金且聲。
䥯：㭒屬。从金罷聲。讀若嬀。
鎌：鍥也。从金兼聲。
鍥：鎌也。从金契聲。
鉊：大𨮯也。从金召聲。鎌謂之鉊，張徹說。
銍：穫禾短鎌也。从金至聲。
鎭：博壓也。从金眞聲。
鉆：𨮯銸也。从金占聲。一曰膏車𨮯鉆。
銸：鉆也。从金𦔮聲。
鉗：以𨮯有所劫束也。从金甘聲。
釱：𨮯鉗也。从金大聲。
鋸：槍唐也。从金居聲。
鐕：可以綴著物者。从金朁聲。
錐：銳也。从金隹聲。
鑱：銳也。从金毚聲。
銳：芒也。从金兌聲。
鏝：𨮯杇也。从金曼聲。
鑽：所以穿也。从金贊聲。
鑢：錯銅𨮯也。从金慮聲。
銓：衡也。从金全聲。
銖：權十分黍之重也。从金朱聲。
鋝：十銖二十五分之十三也。从金寽聲。《周禮》曰：“重三鋝。”北方以二十兩爲鋝。
鍰：鋝也。从金爰聲。《罰書》曰：“列百鍰。”
錙：六銖也。从金甾聲。
錘：八銖也。从金垂聲。
鈞：三十斤也。从金勻聲。
鈀：兵車也。一曰𨮯也。《司馬法》：“晨夜内鈀車。”从金巴聲。
鐲：鉦也。从金蜀聲。軍法：司馬執鐲。
鈴：令丁也。从金从令，令亦聲。
鉦：鐃也。似鈴，柄中，上下通。从金正聲。
鐃：小鉦也。軍法：卒長執鐃。从金堯聲。
鐸：大鈴也。軍法：五人爲伍，五伍爲兩，兩司馬執鐸。从金睪聲。
鑮：大鐘，湻于之屬，所以應鐘磬也。堵以二，金樂則鼓鏄應之。从金薄聲。
鏞：大鐘謂之鏞。从金庸聲。
鐘：樂鐘也。秋分之音，物穜成。从金童聲。古者垂作鐘。
鈁：方鐘也。从金方聲。
鎛：鎛鱗也。鐘上橫木上金華也。一曰田器。从金尃聲。《詩》曰：“庤乃錢鎛。”
鍠：鐘聲也。从金皇聲。《詩》曰：“鐘鼓鍠鍠。”
鎗：鐘聲也。从金倉聲。
鏓：鎗鍃也。一曰大鑿，平木者。从金悤聲。
錚：金聲也。从金爭聲。
鏜：鐘鼓之聲。从金堂聲。《詩》曰：“擊鼓其鏜。”
鑋：金聲也。从金輕聲。讀若《春秋傳》曰“𨆪而乘它車”。
鐔：劒鼻也。从金覃聲。
鏌：鏌釾也。从金莫聲。
釾：鏌釾也。从金牙聲。
鏢：刀削末銅也。从金㶾聲。
鈒：鋋也。从金及聲。
鋋：小矛也。从金延聲。
鈗：侍臣所執兵也。从金允聲。《周書》曰：“一人冕，執鈗。”讀若允。
鉈：短矛也。从金它聲。
鏦：矛也。从金從聲。
錟：長矛也。从金炎聲。讀若老耼。
鏠：兵耑也。从金逢聲。
錞：矛𢧢柲下銅，鐏也。从金𦎫聲。《詩》曰：“叴矛沃𨯢。”
鐏：柲下銅也。从金尊聲。
鏐：弩眉也。一曰黃金之美者。从金翏聲。
𨩀：矢。金鏃翦羽謂之𨩀。从金矦聲。
鏑：矢鏠也。从金啻聲。
鎧：甲也。从金豈聲。
釬：臂鎧也。从金干聲。
錏：錏鍜，頸鎧也。从金亞聲。
鍜：錏鍜也。从金叚聲。
鐧：車軸𨮯也。从金閒聲。
釭：車轂中𨮯也。从金工聲。
銴：車樘結也。一曰銅生五色也。从金折聲。讀若誓。
釳：乘輿馬頭上防𨥊。插以翟尾、𨮯翮，象角。所以防綱羅𨥊去之。从金气聲。
鑾：人君乘車，四馬鑣，八鑾鈴，象鸞鳥聲，和則敬也。从金，从鸞省。
鉞：車鑾聲也。从金戉聲。《詩》曰：“鑾聲鉞鉞。”
鐊：馬頭飾也。从金陽聲。《詩》曰：“鉤膺鏤鐊。”一曰鍱，車輪𨮯。
銜：馬勒口中。从金从行。銜，行馬者也。
鑣：馬銜也。从金麃聲。
鉣：組帶𨮯也。从金，劫省聲。讀若劫。
鈇：莝斫刀也。从金夫聲。
釣：鉤魚也。从金勺聲。
𨫔：羊箠耑有𨮯。从金埶聲。讀若至。
鋃：鋃鏜，瑣也。从金良聲。
鐺：鋃鏜也。从金當聲。
鋂：大瑣也。一環貫二者。从金每聲。《詩》曰：“盧重鋂。”
鍡：鍡鑸，不平也。从金畏聲。
鑸：鍡鑸也。从金壘聲。
鎎：怒戰也。从金氣聲。《春秋傳》曰：“諸矦敵王所鎎。”
鋪：箸門鋪首也。从金甫聲。
鐉：所以鉤門戶樞也。一曰治門戶器也。从金巽聲。
鈔：叉取也。从金少聲。
錔：以金有所冒也。从金沓聲。
銽：斷也。从金𠯑聲。
鉻：𩮜也。从金各聲。
𨭖：伐擊也。从金亶聲。
鏃：利也。从金族聲。
鈌：刺也。从金夬聲。
鏉：利也。从金欶聲。
鐂：殺也。
錉：業也。賈人占錉。从金昏聲。
鉅：大剛也。从金巨聲。
鎕：鎕銻，火齊。从金唐聲。
銻：鎕銻也。从金弟聲。
鈋：吪圜也。从金化聲。
鐜：下垂也。一曰千斤椎。从金敦聲。
鍒：𨮯之耎也。从金从柔，柔亦聲。
錭：鈍也。从金周聲。
鈍：錭也。从金屯聲。
𨥦：利也。从金𠂔聲。讀若齊。
錗：側意。从金委聲。
鑺：兵器也。从金瞿聲。
銘：記也。从金名聲。
鎖：𨮯鎖，門鍵也。从金𧴪聲。
鈿：金華也。从金田聲。
釧：臂環也。从金川聲。
釵：笄屬。从金叉聲。本只作叉，此字後人所加。
釽：裂也。从金、爪。


### 幵部
幵：平也。象二干對構，上平也。凡幵之屬皆从幵。徐鉉曰：“幵但象物平，無音義也。”


### 勺部
勺：挹取也。象形，中有實，與包同意。凡勺之屬皆从勺。
与：賜予也。一勺爲与。此与與同。


### 几部
几：踞几也。象形。《周禮》五几：玉几、雕几、彤几、䰍几、素几。凡几之屬皆从几。
凭：依几也。从几从任。《周書》：“凭玉几。”讀若馮。
凥：處也。从尸得几而止。《孝經》曰：“仲尼凥。”凥，謂閒居如此。
処：止也。得几而止。从几从夂。


### 且部
且：薦也。从几，足有二橫，一其下地也。凡且之屬皆从且。
俎：禮俎也。从半肉在且上。
𧇿：且往也。从且豦聲。


### 斤部
斤：斫木也。象形。凡斤之屬皆从斤。
斧：斫也。从斤父聲。
斨：方銎斧也。从斤爿聲。《詩》曰：“又缺我斨。”
斫：擊也。从斤石聲。
斪：斫也。从斤句聲。
斸：斫也。从斤屬聲。
斲：斫也。从斤、𠁁。
釿：劑斷也。从斤、金。
所：伐木聲也。从斤戶聲。《詩》曰：“伐木所所。”
斯：析也。从斤其聲。《詩》曰：“斧以斯之。”
斮：斬也。从斤昔聲。
𣃔：截也。从斤从𢇍。𢇍，古文絕。
𣂞：柯擊也。从斤良聲。
新：取木也。从斤新聲。
斦：二斤也。从二斤。


### 斗部
斗：十升也。象形，有柄。凡斗之屬皆从斗。
斛：十斗也。从斗角聲。
斝：玉爵也。夏曰琖，殷曰斝，周曰爵。从吅从斗，冂象形。與爵同意。或說斝受六斗。
料：量也。从斗，米在其中。讀若遼。
斞：量也。从斗臾聲。《周禮》曰：“桼三斞。”
斡：蠡柄也。从斗倝聲。楊雄、杜林說：皆以爲軺車輪斡。
魁：羹斗也。从斗鬼聲。
斠：平斗斛也。从斗冓聲。
斟：勺也。从斗甚聲。
斜：杼也。从斗余聲。讀若荼。
㪺：挹也。从斗𥇛聲。
㪵：量物分半也。从斗从半，半亦聲。
𣂆：量溢也。从斗㫄聲。
㪻：杼滿也。从斗䜌聲。
斣：相易物，俱等爲斣。从斗蜀聲。
𣂀：斛㫄有𣂀。从斗𠩓聲。一曰突也。一曰利也。《尔疋》曰：“𣂀謂之疀。”古田器也。
升：十龠也。从斗，亦象形。


### 矛部
矛：酋矛也。建於兵車，長二丈。象形。凡矛之屬皆从矛。
𥍫：矛屬。从矛良聲。
𥎆：矛屬。从矛害聲。
矠：矛屬。从矛昔聲。讀若笮。
矜：矛柄也。从矛今聲。
䂇：剌也。从矛丑聲。


### 車部
車：輿輪之緫名。夏后時奚仲所造。象形。凡車之屬皆从車。
軒：曲輈藩車。从車干聲。
輜：軿車前，衣車後也。从車甾聲。
軿：輜車也。从車并聲。
轀：臥車也。从車𥁕聲。
輬：臥車也。从車京聲。
軺：小車也。从車召聲。
輕：輕車也。从車坙聲。
輶：輕車也。从車酋聲。《詩》曰：“輶車鑾鑣。”
輣：兵車也。从車朋聲。
軘：兵車也。从車屯聲。
䡴：陷敶車也。从車童聲。
轈：兵高車加巢以望敵也。从車巢聲。《春秋傳》曰：“楚子登轈車。”
輿：車輿也。从車舁聲。
輯：車和輯也。从車咠聲。
䡬：衣車蓋也。从車曼聲。
軓：車軾前也。从車凡聲。《周禮》曰：“立當前軓。”
軾：車前也。从車式聲。
輅：車軨前橫木也。从車各聲。
䡈：車騎上曲銅也。从車爻聲。
䡊：車耳反出也。从車从反，反亦聲。
轛：車橫軨也。从車對聲。《周禮》曰：“參分軹圍，去一以爲轛圍。”
輢：車㫄也。从車奇聲。
輒：車兩輢也。从車𦔮聲。
䡅：車約䡅也。从車川聲。《周禮》曰：“孤乘夏䡅。”一曰下棺車曰䡅。
轖：車籍交錯也。从車嗇聲。
軨：車轖閒橫木。从車令聲。
輑：軺車前橫木也。从車君聲。讀若帬，又讀若褌。
軫：車後橫木也。从車㐱聲。
轐：車伏兔也。从車菐聲。《周禮》曰：“加軫與轐焉。”
𨏵：車伏兔下革也。从車𡖀聲。𡖀，古昏字。讀若閔。
軸：持輪也。从車由聲。
輹：車軸縛也。从車复聲。《易》曰：“輿脫輹。”
軔：礙車也。从車刃聲。
輮：車軔也。从車柔聲。
𨍶：車輮規也。一曰一輪車。从車，熒省聲。讀若煢。
轂：輻所凑也。从車𣪊聲。
輥：轂齊等皃。从車昆聲。《周禮》曰：“望其轂，欲其輥。”
軝：長轂之軝也，以朱約之。从車氏聲。《詩》曰：“約軝錯衡。”
軹：車輪小穿也。从車只聲。
軎：車軸耑也。从車，象形。杜林說。
輻：輪轑也。从車畐聲。
轑：蓋弓也。一曰輻也。从車𤋯聲。
軑：車輨也。从車大聲。
輨：轂端沓也。从車官聲。
轅：輈也。从車袁聲。
輈：轅也。从車舟聲。
䡞：直轅車䡽也。从車具聲。
䡇：車轅耑持衡者。从車元聲。
軶：轅前也。从車戹聲。
䡣：軶軥也。从車軍聲。
軥：軶下曲者。从車句聲。
轙：車衡載轡者。从車義聲。
軜：驂馬内轡繫軾前者。从車内聲。《詩》曰：“𣵽以𧥎軜。”
䡓：車搖也。从車从行。一曰衍省聲。
𨋬：軺車後登也。从車丞聲。讀若《易》“抍馬”之抍。
載：乘也。从車𢦔聲。
軍：圜圍也。四千人爲軍。从車，从包省。軍，兵車也。
軷：出，將有事於道，必先告其神，立壇四通，樹茅以依神，爲軷。旣祭軷，轢於牲而行，爲範軷。《詩》曰：“取羝以軷。”从車犮聲。
範：範軷也。从車，笵省聲。讀與犯同。
䡾：載高皃。从車，𣡌省聲。
轄：車聲也。从車害聲。一曰轄，鍵也。
轉：運也。从車專聲。
輸：委輸也。从車俞聲。
輖：重也。从車周聲。
輩：若軍發車百兩爲一輩。从車非聲。
軋：𨋚也。从車乙聲。
𨋚：轢也。从車㞋聲。
轢：車所踐也。从車樂聲。
軌：車徹也。从車九聲。
𨌰：車迹也。从車，從省聲。
軼：車相出也。从車失聲。
䡩：車䡩𨥺也。从車眞聲。讀若《論語》“鏗尔，舍瑟而作”。又讀若掔。
𨎌：抵也。从車埶聲。
軭：車戾也。从車匡聲。
輟：車小缺復合者。从車叕聲。
䡔：礙也。从車多聲。
轚：車轄相擊也。从車从毄，毄亦聲。《周禮》曰：“舟輿擊互者。”
𨏉：治車軸也。从車算聲。
軻：接軸車也。从車可聲。
䡰：車堅也。从車殸聲。
軵：反推車，令有所付也。从車从付。讀若胥。
輪：有輻曰輪，無輻曰輇。从車侖聲。
輇：蕃車下庳輪也。一曰無輻也。从車全聲。讀若饌。
輗：大車轅耑持衡者。从車兒聲。
軧：大車後也。从車氐聲。
轃：大車簀也。从車秦聲。讀若臻。
轒：淮陽名車穹隆轒。从車賁聲。
䡝：大車後壓也。从車宛聲。
輂：大車駕馬也。从車共聲。
𨌅：連車也。一曰却車抵堂爲𨌅。从車，差省聲。讀若遟。
輦：輓車也。从車，从㚘在車前引之。
輓：引之也。从車免聲。
軖：紡車也。一曰一輪車。从車㞷聲。讀若狂。
轘：車裂人也。从車瞏聲。《春秋傳》曰：“轘諸栗門。”
斬：𢧵也。从車从斤。斬法車裂也。
輭：喪車也。从車而聲。
輔：人頰車也。从車甫聲。
轟：羣車聲也。从三車。
轏：車名。从車孱聲。
轔：車聲。从車粦聲。
轍：車迹也。从車，徹省聲。本通用徹，後人所加。


### 𠂤部
𠂤：小𨸏也。象形。凡𠂤之屬皆从𠂤。
𡴎：危高也。从𠂤屮聲。讀若臬。
官：史，事君也。从宀从𠂤。𠂤猶眾也。此與師同意。


### 𨸏部
𨸏：大陸，山無石者。象形。凡𨸏之屬皆从𨸏。
陵：大𨸏也。从𨸏夌聲。
䧰：大𨸏也。从𨸏鯀聲。
阞：地理也。从𨸏力聲。
陰：闇也。水之南、山之北也。从𨸏侌聲。
陽：高、明也。从𨸏昜聲。
陸：高平地。从𨸏从坴，坴亦聲。
阿：大陵也。一曰曲𨸏也。从𨸏可聲。
陂：阪也。一曰沱也。从𨸏皮聲。
阪：坡者曰阪。一曰澤障。一曰山脅也。从𨸏反聲。
陬：阪隅也。从𨸏取聲。
隅：陬也。从𨸏禺聲。
險：阻，難也。从𨸏僉聲。
限：阻也。一曰門榍。从𨸏艮聲。
阻：險也。从𨸏且聲。
陮：陮隗，高也。从𨸏隹聲。
隗：陮隗也。从𨸏鬼聲。
阭：高也。一曰石也。从𨸏允聲。
𨻌：磊也。从𨸏𠂹聲。
陗：陖也。从𨸏肖聲。
陖：陗高也。从𨸏夋聲。
隥：仰也。从𨸏登聲。
𨹟：阨陜也。从𨸏㔷聲。
陜：隘也。从𨸏夾聲。
陟：登也。从𨸏从步。
陷：高下也。一曰陊也。从𨸏从臽，臽亦聲。
隰：阪下溼也。从𨸏㬎聲。
䧢：𢼮也。从𨸏區聲。
隤：下隊也。从𨸏貴聲。
隊：從高隊也。从𨸏㒸聲。
降：下也。从𨸏夅聲。
隕：從高下也。从𨸏員聲。《易》曰：“有隕自天。”
隉：危也。从𨸏，从毀省。徐巡以爲：隉，凶也。賈侍中說：隉，法度也。班固說：不安也。《周書》曰：“邦之阢隉。”讀若虹蜺之蜺。
阤：小崩也。从𨸏也聲。
隓：敗城𨸏曰隓。从𨸏𢀡聲。
𨻺：仄也。从𨸏从頃，頃亦聲。
陊：落也。从𨸏多聲。
阬：門也。从𨸏亢聲。
𨽍：通溝也。从𨸏賣聲。讀若瀆。
防：隄也。从𨸏方聲。
隄：唐也。从𨸏是聲。
阯：基也。从𨸏止聲。
陘：山絕坎也。从𨸏坙聲。
附：附𡝤，小土山也。从𨸏付聲。《春秋傳》曰：“附𡝤無松栢。”
阺：秦謂陵阪曰阺。从𨸏氐聲。
阢：石山戴土也。从𨸏从兀，兀亦聲。
隒：崖也。从𨸏兼聲。讀若儼。
阸：塞也。从𨸏戹聲。
隔：障也。从𨸏鬲聲。
障：隔也。从𨸏章聲。
隱：蔽也。从𨸏㥯聲。
隩：水隈，崖也。从𨸏奧聲。
隈：水曲，隩也。从𨸏畏聲。
𠳋：𦥳商，小塊也。从𨸏从臾。
𨼬：水衡官、谷也。从𨸏解聲。一曰小谿。
隴：天水大阪也。从𨸏龍聲。
䧇：酒泉天依阪也。从𨸏衣聲。
陝：弘農陝也。古虢國，王季之子所封也。从𨸏夾聲。
𨼊：弘農陝東陬也。从𨸏無聲。
𨹵：河東安邑陬也。从𨸏卷聲。
陭：上黨陭氏阪也。从𨸏奇聲。
隃：北陵西隃，鴈門是也。从𨸏俞聲。
阮：代郡五阮關也。从𨸏元聲。
䧊：大𨸏也。一曰右扶風𨞅有䧊𨸏。从𨸏告聲。
陚：丘名。从𨸏武聲。
𨺟：丘名。从𨸏貞聲。
䦺：丘名。从𨸏丁聲。讀若丁。
䧦：鄭地，阪。从𨸏爲聲。《春秋傳》曰：“將會鄭伯于䧦。”
陼：如渚者陼丘。水中高者也。从𨸏者聲。
陳：宛丘，舜後嬀滿之所封。从𨸏从木，申聲。
陶：再成丘也，在濟陰。从𨸏匋聲。《夏書》曰：“東至于陶丘。”陶丘有堯城，堯嘗所居，故堯號陶唐氏。
𨹸：耕以臿浚出下壚土也。一曰耕休田也。从𨸏从土，召聲。
阽：壁危也。从𨸏占聲。
除：殿陛也。从𨸏余聲。
階：陛也。从𨸏皆聲。
阼：主階也。从𨸏乍聲。
陛：升高階也。从𨸏坒聲。
陔：階次也。从𨸏亥聲。
際：壁會也。从𨸏祭聲。
隙：壁際孔也。从𨸏从𡭴，𡭴亦聲。
陪：重土也。一曰滿也。从𨸏咅聲。
䧘：道邊庳垣也。从𨸏彖聲。
陾：築牆聲也。从𨸏耎聲。《詩》云：“捄之陾陾。”
陴：城上女牆俾倪也。从𨸏卑聲。
隍：城池也。有水曰池，無水曰隍。从𨸏皇聲。《易》曰：“城復于隍。”
阹：依山谷爲牛馬圈也。从𨸏去聲。
陲：危也。从𨸏垂聲。
隖：小障也。一曰庳城也。从𨸏烏聲。
院：堅也。从𨸏完聲。
陯：山𨸏陷也。从𨸏侖聲。
陙：水𨸏也。从𨸏辰聲。
䧖：水𨸏也。从𨸏戔聲。
阠：陵名。从𨸏卂聲。
阡：路東西爲陌，南北爲阡。从𨸏千聲。


### 𨺅部
𨺅：兩𨸏之閒也。从二𨸏。凡𨺅之屬皆从𨺅。
𨼱：𨸏䆕也。从𨺅，決省聲。
𨽝：𨹟也。从𨺅，䒣聲。𠍳，籒文嗌字。
𨽵：塞上𠅘守㷭火者。从𨺅从火，遂聲。


### 厽部
厽：絫坺土爲牆壁。象形。凡厽之屬皆从厽。
絫：增也。从厽从糸。絫，十黍之重也。
垒：絫墼也。从厽从土。


### 四部
四：陰數也。象四分之形。凡四之屬皆从四。


### 宁部
宁：辨積物也。象形。凡宁之屬皆从宁。
𤲑：㡒也。所以載盛米。从宁从甾。甾，缶也。


### 叕部
叕：綴聯也。象形。凡叕之屬皆从叕。
綴：合箸也。从叕从糸。


### 亞部
亞：醜也。象人局背之形。賈侍中說：以爲次弟也。凡亞之屬皆从亞。
𣉩：闕。


### 五部
五：五行也。从二，陰陽在天地閒交午也。凡五之屬皆从五。


### 六部
六：《易》之數，陰變於六，正於八。从入从八。凡六之屬皆从六。


### 七部
七：陽之正也。从一，微陰从中衺出也。凡七之屬皆从七。


### 九部
九：陽之變也。象其屈曲究盡之形。凡九之屬皆从九。
馗：九達道也。似龜背，故謂之馗。馗，高也。从九从首。


### 禸部
禸：獸足蹂地也。象形，九聲。《尔疋》曰：“狐貍貛貉醜，其足𨆌，其迹厹。”凡厹之屬皆从厹。
禽：走獸緫名。从厹，象形，今聲。禽、离、兕頭相似。
离：山神，獸也。从禽頭，从厹从屮。歐陽喬說：离，猛獸也。
萬：蟲也。从厹，象形。
禹：蟲也。从厹，象形。
𥝋：周成王時，州靡國獻𥝋。人身，反踵，自笑，笑即上脣掩其目。食人。北方謂之土螻。《尔疋》云：“𥝋𥝋，如人，被髮。”一名䲷陽。从厹，象形。
禼：蟲也。从厹，象形。讀與偰同。


### 嘼部
嘼：㹌也。象耳、頭、足厹地之形。古文嘼，下从厹。凡嘼之屬皆从嘼。
獸：守備者。从嘼从犬。


### 甲部
甲：東方之孟，陽气萌動，从木戴孚甲之象。一曰人頭宐爲甲，甲象人頭。凡甲之屬皆从甲。


### 乙部
乙：象春艸木冤曲而出，陰气尚彊，其出乙乙也。與丨同意。乙承甲，象人頸。凡乙之屬皆从乙。
乾：上出也。从乙，乙，物之達也；倝聲。
亂：治也。从乙，乙，治之也；从𤔔。
尢：異也。从乙又聲。


### 丙部
丙：位南方，萬物成，炳然。陰气初起，陽气將虧。从一入冂。一者，陽也。丙承乙，象人肩。凡丙之屬皆从丙。


### 丁部
丁：夏時萬物皆丁實。象形。丁承丙，象人心。凡丁之屬皆从丁。


### 戊部
戊：中宮也。象六甲五龍相拘絞也。戊承丁，象人脅。凡戊之屬皆从戊。
成：就也。从戊丁聲。


### 己部
己：中宮也。象萬物辟藏詘形也。己承戊，象人腹。凡己之屬皆从己。
巹：謹身有所承也。从己、丞。讀若《詩》云“赤舄己己”。
㠱：長踞也。从己其聲。讀若杞。


### 巴部
巴：蟲也。或曰食象蛇。象形。凡巴之屬皆从巴。
𢃳：𢱧擊也。从巴、帚，闕。


### 庚部
庚：位西方，象秋時萬物庚庚有實也。庚承己，象人𪗇。凡庚之屬皆从庚。


### 辛部
辛：秋時萬物成而孰；金剛，味辛，辛痛即泣出。从一从䇂。䇂，辠也。辛承庚，象人股。凡辛之屬皆从辛。
辠：犯法也。从辛从自，言辠人蹙鼻苦辛之憂。秦以辠似皇字，改爲罪。
辜：辠也。从辛古聲。
辥：辠也。从辛𡴎聲。
辤：不受也。从辛从受。受辛宜辤之。
辭：訟也。从𤔔，𤔔猶理辜也。𤔔，理也。


### 辡部
辡：辠人相與訟也。从二辛。凡辡之屬皆从辡。
辯：治也。从言在辡之閒。


### 壬部
壬：位北方也。陰極陽生，故《易》曰：“龍戰于野。”戰者，接也。象人褢妊之形。承亥壬以子，生之敘也。與巫同意。壬承辛，象人脛。脛，任體也。凡壬之屬皆从壬。


### 癸部
癸：冬時，水土平，可揆度也。象水從四方流入地中之形。癸承壬，象人足。凡癸之屬皆从癸。


### 子部
子：十一月，陽气動，萬物滋，人以爲偁。象形。凡子之屬皆从子。
孕：褢子也。从子从几。
㝃：生子免身也。从子从免。
字：乳也。从子在宀下，子亦聲。
㝅：乳也。从子𣪊聲。一曰㝅瞀也。
孿：一乳兩子也。从子䜌聲。
孺：乳子也。一曰輸也，輸尚小也。从子需聲。
季：少偁也。从子，从稚省，稚亦聲。
孟：長也。从子皿聲。
孼：庶子也。从子辥聲。
孳：汲汲生也。从子兹聲。
孤：無父也。从子瓜聲。
存：恤問也。从子才聲。
𡥈：放也。从子爻聲。
疑：惑也。从子、止、匕，矢聲。


### 了部
了：尦也。从子無臂。象形。凡了之屬皆从了。
孑：無右臂也。从了，乚象形。
孒：無左臂也。从了，丿象形。


### 孨部
孨：謹也。从三子。凡孨之屬皆从孨。讀若翦。
孱：迮也。一曰呻吟也。从孨在尸下。
孴：盛皃。从孨从曰。讀若薿薿。一曰若存。


### 𠫓部
𠫓：不順忽出也。从到子。《易》曰：“突如其來如。”不孝子突出，不容於内也。凡𠫓之屬皆从𠫓。
育：養子使作善也。从𠫓肉聲。《虞書》曰：“教育子。”
疏：通也。从𡿮从疋，疋亦聲。


### 丑部
丑：紐也。十二月，萬物動，用事。象手之形。時加丑，亦舉手時也。凡丑之屬皆从丑。
䏔：食肉也。从丑从肉。
羞：進獻也。从羊，羊，所進也；从丑，丑亦聲。


### 寅部
寅：髕也。正月，陽气動，去黃泉，欲上出，陰尚彊，象宀不達，髕寅於下也。凡寅之屬皆从寅。


### 卯部
卯：冒也。二月，萬物冒地而出。象開門之形。故二月爲天門。凡卯之屬皆从卯。


### 辰部
辰：震也。三月，陽气動，靁電振，民農時也。物皆生，从乙、匕，象芒達；厂，聲也。辰，房星，天時也。从二，二，古文上字。凡辰之屬皆从辰。
辱：恥也。从寸在辰下。失耕時，於封畺上戮之也。辰者，農之時也。故房星爲辰，田候也。


### 巳部
巳：巳也。四月，陽气巳出，陰气巳藏，萬物見，成文章，故巳爲蛇，象形。凡巳之屬皆从巳。
㠯：用也。从反巳。賈侍中說：巳，意巳實也。象形。


### 午部
午：啎也。五月，陰气午逆陽。冒地而出。此予矢同意。凡午之屬皆从午。
啎：逆也。从午吾聲。


### 未部
未：味也。六月，滋味也。五行，木老於未。象木重枝葉也。凡未之屬皆从未。


### 申部
申：神也。七月，陰气成，體自申束。从臼，自持也。吏臣餔時聽事，申旦政也。凡申之屬皆从申。
𣍃：擊小鼓，引樂聲也。从申柬聲。
臾：束縛捽抴爲臾。从申从乙。
曳：臾曳也。从申丿聲。


### 酉部
酉：就也。八月黍成，可爲酎酒。象古文酉之形。凡酉之屬皆从酉。
酒：就也，所以就人性之善惡。从水从酉，酉亦聲。一曰造也，吉凶所造也。古者儀狄作酒醪，禹嘗之而美，遂䟽儀狄。杜康作秫酒。
𨢊：𥶶生衣也。从酉冡聲。
䤁：孰𥶶也。从酉甚聲。
釀：醞也。作酒曰釀。从酉襄聲。
醞：釀也。从酉𥁕聲。
𨠒：酒疾孰也。从酉弁聲。
酴：酒母也。从酉余聲。讀若廬。
釃：下酒也。一曰醇也。从酉麗聲。
䣺：𨢌酒也。从酉肙聲。
𨢌：䣺也。从酉鬲聲。
醴：酒一宿孰也。从酉豊聲。
醪：汁滓酒也。从酉翏聲。
醇：不澆酒也。从酉𦎫聲。
醹：厚酒也。从酉需聲。《詩》曰：“酒醴惟醹。”
酎：三重醇酒也。从酉，从時省。《明堂月令》曰：“孟秋，天子飲酎。”
醠：濁酒也。从酉盎聲。
醲：厚酒也。从酉農聲。
䤊：酒也。从酉茸聲。
酤：一宿酒也。一曰買酒也。从酉古聲。
𨢮：酒也。从酉，𥏼省。
𨣨：泛齊，行酒也。从酉監聲。
䤗：酒味淫也。从酉，竷省聲。讀若《春秋傳》曰“美而豔”。
酷：酒厚味也。从酉告聲。
醰：酒味苦也。从酉覃聲。
䣪：酒色也。从酉巿聲。
配：酒色也。从酉己聲。
䣧：酒色也。从酉弋聲。
醆：爵也。一曰酒濁而微清也。从酉戔聲。
酌：盛酒行觴也。从酉勺聲。
醮：冠娶禮。祭。从酉焦聲。
䤐：歃酒也。从酉朁聲。
𨟴：少少㱃也。从酉勻聲。
醻：主人進客也。从酉𠷎聲。
醋：客酌主人也。从酉昔聲。
䤉：㱃酒俱盡也。从酉𥁑聲。
釂：㱃酒盡也。从酉，嚼省聲。
酣：酒樂也。从酉从甘，甘亦聲。
酖：樂酒也。从酉冘聲。
醧：私宴㱃也。从酉區聲。
醵：會㱃酒也。从酉豦聲。
酺：王德布，大㱃酒也。从酉甫聲。
醅：醉飽也。从酉咅聲。
醉：卒也。卒其度量，不至於亂也。一曰潰也。从酉从卒。
醺：醉也。从酉熏聲。《詩》曰：“公尸來燕醺醺。”
醟：䣱也。从酉，熒省聲。
䣱：醉醟也。从酉句聲。
酲：病酒也。一曰醉而覺也。从酉呈聲。
醫：治病工也。殹，惡姿也；醫之性然。得酒而使，从酉。王育說。一曰殹，病聲。酒所以治病也。《周禮》有醫酒。古者巫彭初作醫。
莤：禮祭，束茅，加于祼圭，而灌鬯酒，是爲莤。象神歆之也。一曰莤，榼上塞也。从酉从艸。《春秋傳》曰：“尔貢包茅不入，王祭不供，無以莤酒。”
醨：薄酒也。从酉离聲。讀若離。
䤘：酢也。从酉韱聲。
酸：酢也。从酉夋聲。關東謂酢曰酸。
酨：酢𤖅也。从酉𢦔聲。
醶：酢𤖅也。从酉僉聲。
酢：醶也。从酉乍聲。
酏：黍酒也。从酉也聲。一曰甜也。賈侍中說：酏爲鬻清。
𨡓：盬也。从肉从酉，酒以和𨡓也；爿聲。
醢：肉𨡓也。从酉、𥁓。
𨡭：𨡭䤅，榆𨡓也。从酉敄聲。
䤅：𨡭䤅也。从酉俞聲。
酹：餟祭也。从酉寽聲。
𨢡：擣榆𨡓也。从酉畢聲。
䤎：𨡓也。从酉矞聲。
䣼：雜味也。从酉京聲。
䤔：闕。
䣸：闕。
酪：乳𤖅也。从酉各聲。
醐：醍醐，酪之精者也。从酉胡聲。
酩：酩酊，醉也。从酉名聲。
酊：酩酊也。从酉丁聲。
醒：醉解也。从酉星聲。按：酲字注云：一曰醉而覺也。則古酲，亦音醒也。
醍：清酒也。从酉是聲。


### 酋部
酋：繹酒也。从酉，水半見於上。《禮》有“大酋”，掌酒官也。凡酋之屬皆从酋。
𢍜：酒器也。从酋，廾以奉之。《周禮》六尊：犧尊、象尊、著尊、壺尊、太尊、山尊，以待祭祀賓客之禮。


### 戌部
戌：滅也。九月，陽气微，萬物畢成，陽下入地也。五行，土生於戊，盛於戌。从戊含一。凡戌之屬皆从戌。


### 亥部
亥：荄也。十月，微陽起，接盛陰。从二，二，古文上字。一人男，一人女也。从乙，象褢子咳咳之形。《春秋傳》曰：“亥有二首六身。”凡亥之屬皆从亥。


## 卷十五 說文解字敘（序）
古者庖羲氏之王天下也，仰則觀象於天，俯則觀法於地，視鳥獸之文與地之宜，近取諸身，遠取諸物；於是始作《易》八卦，以垂憲象。及神農氏，結繩為治，而統其事。庶業其繁，飾偽萌生。黃帝史官倉頡，見鳥獸蹄迒之跡，知分理之可相別異也，初造書契。百工以乂，萬品以察，蓋取諸夬。“夬，揚於王庭”，言文者，宣教明化於王者朝庭，“君子所以施祿及下，居德則忌”也。

倉頡之初作書也，蓋依類象形，故謂之文。其後形聲相益，即謂之字。文者，物象之本；字者，言孳乳而寖多也。著於竹帛謂之書。書者，如也。以迄五帝三王之世，改易殊體，封於泰山者七十有二代，靡有同焉。

《周禮》：八歲入小學，保氏教國子，先以六書。一曰指事。指事者，視而可識，察而見意，“上、下”是也。二曰象形。象形者，畫成其物，隨體詰詘，“日、月”是也。三曰形聲。形聲者，以事為名，取譬相成，“江、河”是也。四曰會意。會意者，比類合誼，以見指撝，“武、信”是也。五曰轉注。轉注者，建類一首，同意相受，“考、老”是也。六曰假借。假借者，本無其事，依聲託事，“令、長”是也。

及宣王太史籀，著大篆十五篇，與古文或異。至孔子書六經，左丘明述春秋傳，皆以古文，厥意可得而說也。

其後諸侯力政，不統於王。惡禮樂之害己，而皆去其典籍。分為七國，田疇異畝，車涂異軌，律令異法，衣冠異制，言語異聲，文字異形。秦始皇帝初兼天下，丞相李斯乃奏同之，罷其不與秦文合者。斯作《倉頡篇》。中車府令趙高作《爰歷篇》。大史令胡毋敬作《博學篇》。皆取《史籀》大篆，或頗省改，所謂小篆也。

是時，秦燒滅經書，滌除舊典。大發吏卒，興戍役。官獄職務繁，初有隸書，以趣約易，而古文由此絕矣。自爾秦書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。

漢興有草書。尉律：學僮十七以上始試。諷籀書九千字，乃得為史。又以八體試之。郡移太史並課。最者，以為尚書史。書或不正，輒舉劾之。今雖有尉律，不課，小學不修，莫達其說久矣。

孝宣皇帝時，召通《倉頡》讀者，張敞從受之。涼州刺史杜業，沛人爰禮，講學大夫秦近，亦能言之。孝平皇帝時，徵禮等百餘人，令說文字未央廷中，以禮為小學元士。黃門侍郎揚雄，采以作《訓纂篇》。凡《倉頡》以下十四篇，凡五千三百四十字，群書所載，略存之矣。

及亡新居攝，使大司空甄豐等校文書之部。自以為應製作，頗改定古文。時有六書：一曰古文，孔子壁中書也。二曰奇字，即古文而異也。三曰篆書，即小篆。四曰左書，即秦隸書。秦始皇帝使下杜人程邈所作也。五曰繆篆，所以摹印也。六曰鳥蟲書，所以書幡信也。

壁中書者，魯恭王壞孔子宅，而得《禮記》、《尚書》、《春秋》、《論語》、《孝經》。又北平侯張蒼獻《春秋左氏傳》。郡國亦往往於山川得鼎彝，其銘即前代之古文，皆自相似。雖叵復見遠流，其詳可得略說也。

而世人大共非訾，以為好奇者也，故詭更正文，鄉壁虛造不可知之書，變亂常行，以耀於世。諸生競逐說字，解經誼，稱秦之隸書為倉頡時書，云：“父子相傳，何得改易！”乃猥曰：“馬頭人為長，人持十為斗，虫者，屈中也。”廷尉說律，至以字斷法：“苛人受錢，苛之字止句也。”若此者甚眾，皆不合孔氏古文，謬於《史籀》。俗儒鄙夫，翫其所習，蔽所希聞。不見通學，未嘗睹字例之條。怪舊埶而善野言，以其所知為秘妙，究洞聖人之微恉。又見《倉頡篇》中“幼子承詔”，因曰：“古帝之所作也，其辭有神僊之術焉。”其迷誤不諭，豈不悖哉！

《書》曰：“予欲觀古人之象。”言必遵修舊文而不穿鑿。孔子曰：“吾猶及史之闕文，今亡矣夫。”蓋非其不知而不問。人用己私，是非無正，巧說邪辭，使天下學者疑。

蓋文字者，經藝之本，王政之始。前人所以垂後，後人所以識古。故曰：“本立而道生。”知天下之至賾而不可亂也。今敘篆文，合以古籀；博采通人，至於小大；信而有證，稽譔其說。將以理群類，解謬誤，曉學者，達神恉。分別部居，不相雜廁也。萬物咸睹，靡不兼載。厥誼不昭，爰明以喻。其稱《易》孟氏、《書》孔氏、《詩》毛氏、《禮》周官、《春秋》左氏、《論語》、《孝經》，皆古文也。其於所不知，蓋闕如也。

敘曰：此十四篇五百四十部。九千三百五十三文，重文一千一百六十三，解說凡十三萬三千四百四十一字。其建首也，立一為耑。方以類聚，物以群分。同牽條屬，共理相貫。雜而不越，據形系聯。引而申之，以究萬原。畢終於亥，知化窮冥。粤在永元，困頓之年。于時大漢，聖德熙明。承天稽唐，敷崇殷中，遐邇被澤，渥衍沛滂。廣業甄微，學士知方，探嘖索隱，厥誼可傳。粵在永元，困頓之年，孟陬之月，朔日甲申。曾曾小子，祖自炎神。縉雲相黃，共承高辛，太岳佐夏。呂叔作藩，俾侯于許，世祚遺靈。自彼徂召，宅此汝瀕。竊卬景行，敢涉聖門。其弘如何？節彼南山。欲罷不能。既竭愚才，惜道之味，聞疑載疑。演贊其志，次列微辭。知此者稀，儻昭所尤，庶有達者，理而董之。

